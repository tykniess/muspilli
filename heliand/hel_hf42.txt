


 

Heliand
 
Fitte XLII
 




______________________________________________________________________________
 
 



 

Sô lêrde he thô thea liudi liohton uuordon,
 allaro barno bezt, endi bilidi sagde
manag mankunnie mahtig drohtin,
quad that imu ên sâlig gumo samnon bigunni
man an morgen, «endi im mêda gihêt,
the hêrosto thes hîuuiskeas, suîdo holdlîc lôn»,
 quat that hie iro allaro gihuem ênna gâbi
silofrinna scat. «Thuo samnodun managa
uueros an is uuîngardon, – endi hie im uuerc bifalah –
âdro an ûhtan. Sum quam thar ôc an undorn tuo,
sum quam thar an middian dag, man te them uuerke,
 sum quam thar te nônu, thuo uuas thiu niguda tîd
sumarlanges dages; sum thar ôc sîdor quam
an thia elliftun tîd. Thuo geng thar âband tuo,
sunna ti sedle. Thuo hie selbo gibôd
is ambahtion, erlo drohtin,
 that man thero manno gihuem is meoda forguldi,
them erlon arbidlôn; hiet thiem at êrist geban.
thia thar at lezt uuârun, liudi cumana,
uueros te them uuerke, endi mid is uuordon gibôd,
that man them mannon iro mieda forguldi
 alles at aftan, them thar quâmun at êrist tuo
uuillendi te them uuerke. Uuândun sia suîdo,
that man im mêra lôn gimacod habdi
uuid iro arabedie: than man im allon gaf,
them liudeon gilîco. Lêd uuas that suîdo,
 allon them ando, them thar quâmun at êrist tuo:
«uui quâmun hier an moragan», quâdun sia, «endi tholodun hier manag te dage
arabiduuerco, huîlon unmet hêt,
scînandia sunna: nu ni gibis thu ûs scattes than mêr,
thie thu them ôdron duos, thia hier êna huîla
 uuâron an thînon uuerke.» Thuo habda eft is uuord garo
thie hêrrosto thes hîuuiskes, quat that hie im ni habdi gihêtan than mêr
uuerdes uuid iro uuerke: «huat, ik giuuald hebbiu», quathie,
«that ik iu allon gilîco muot lôn forgeldan,
iuues uuerkes uuerd.» Than uualdandi Crist
 mênda im thoh mêra thing, thoh hie obar that manno folc
fan them uuîngardon sô uuordon sprâki,
huô thar unefno erlos quâmun,
uueros te them uuerke. Sô sculun fan thero uueroldi duon
manncunnies barn an that mârio lioht,
 gumon an godes uuang: sum biginnit ina giriuuan sân
an is kindiski, habit im gicoranan muod,
uuilleon guodan, uueroldsaca mîdit,
farlâtit is lusta; ni mag ina is lîkhamo
an unspuod forspanan: spâhida lînot,
 godes êu, gramono forlâtit,
uurêdaro uuillion, duot im sô te is uueroldi ford,
lêstit sô an theson liohte, antthat im is lîbes cumit,
aldres âband; giuuîtit im than upuuegos:
thar uuirdit im is arabedi all gilônot,
 fargoldan mid guodu an godes rîkie.
That mêndun thia uuuruhteon, thia an them uuîngardon
âdro an ûhta arbidlîco
uuerc bigunnun endi thuruuuonodun ford,
erlos unt âband. Sum thar ôc an undern quam,
 habda thuo farmerrid, thia moraganstunda
thes daguuerkes forduolon; sô duot doloro filo,
gimêdaro manno: drîbit im mislîc thing
gerno an is iugudi, – habit im gelpquidi
lêda gilînot endi lôsuuord manag –,
 antthat is kindiski farcuman uuirdit,
that ina after is iugudi godes anst manot
blîdi an is brioston; fâhit im te beteron than
uuordon endi uuercon, lêdit im is uuerold mid thiu,
is aldar ant thena endi: cumit im alles lôn
 an godes rîkie, gôdaro uuerko.
Sum mann thann midfiri mên farlâtid,
suâra sundiun, fâhit im an sâlig thing,
biginnit im thuru godes craft guodaro uuerco,
buotit balosprâka, lâtit im is bittrun dâd
 an is hugie hreuuan; cumit im thiu helpa fon gode,
that im gilêstid thie gilôbo, sô lango sô im is lîf uuarod;
farit im ford mid thiu, antfâhit is mieda,
guod lôn at gode; ni sindun êniga geba beteran.
Sum biginnit thann ôc furdor, than hie ist fruodot mêr,
 is aldares afheldit, – than biginnat im is ubilon uuerc
lêdon an theson liohte, than ina lêra godes
gimanod an is muode: uuirdit im mildera hugi,
thurugengit im mid guodu endi geld nimit,
hôh himilrîki, than hie hinan uuendit,
 uuirdit im is mieda sô sama, sô them mannun uuard,
thea thar te nônu dages, an thea nigunda tîd,
an thene uuîngardon uuirkean quâmun.
Sum uuirdid than sô suîdo gefrôdot, sô he ni uuili is sundea bôtien,
ac he ôkid sie mid ubilu gehuilicu, antat imu is âband nâhid,
 is uuerold endi is uunnea farslîtid; than beginnid he imu uuîti andrêden,
is sundeon uuerdad imu sorga an môde: gehugid huat he selbo gefrumide
grimmes than lango, the he môste is iugudeo neoten; ni mag than mid ôdru gôdu gibôtien
thea dâdi, thea he sô derbea gefrumide, ac he slehit allaro dago gehuilikes
an is breost mid bêdiun handun endi uuôpit sie mid bittrun trahnun,
 hlûdo he sie mid hofnu kûmid, bidid thene hêlagon drohtin
mahtigne, that he imu mildi uuerde: ni lâtid imu sîdor is môd gituîflien;
sô êgrohtful is, the thar alles geuueldid: he ni uuili ênigumu irminmanne
faruuernien uuillean sînes; fargibid imu uualdand selbo
hêlag himilrîki: than is imu giholpen sîdur.
 Alle sculun sie thar êra antfâhen, thoh sie tharod te ênaru tîdi
ni kumen, that kunni manno, thoh uuili imu the craftigo drohtin,
gilônon allaro liudio sô huilicumu, sô hêr is gilôbon antfâhit:
ên himilrîki gibid he allun theodun,
mannun te mêdu. That mênde mahtig Krist,
 barno that bezte, thô he that bilidi sprak,
huô thar te them uuîngardun uurhteon quâmin,
man mislîco: thoh nam is mêde gehue
fulle te is frôian. Sô sculun firiho barn
at gode selbumu geld antfâhen,
 suîdo leoblîc lôn, thoh sie sume sô late uuerdan.





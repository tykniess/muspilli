
Heliand
 
Fitte I
 

______________________________________________________________________________
 
 
Manega uuâron, the sia iro môd gespôn,
 . that sia bigunnun reckean that girûni, that thie rîceo Crist
undar mancunnea mârida gifrumida
 mid uuordun endi mid uuercun. That uuolda thô uuîsara filo
liudo barno lobon, lêra Cristes,
hêlag uuord godas, endi mid iro handon scrîban
berehtlîco an buok, huô sia is gibodscip scoldin
frummian, firiho barn. Than uuârun thoh sia fiori te thiu
 under thera menigo, thia habdon maht godes,
helpa fan himila, hêlagna gêst,
craft fan Criste, - sia uurdun gicorana te thio,
that sie than êuangelium ênan scoldun
an buok scrîban endo sô manag gibod godes,
 hêlag himilisc uuord: sia ne muosta helido than mêr,
firiho barno frummian, neuan that sia fiori te thio
thuru craft godas gecorana uurdun,
Matheus endi Marcus, – sô uuârun thia man hêtana -
Lucas endi Iohannes; sia uuârun gode lieba,
 uuirdiga ti them giuuirkie. Habda im uualdand god,
them helidon an iro hertan hêlagna gêst
fasto bifolhan endi ferahtan hugi,
sô manag uuîslîk uuord endi giuuit mikil,
that sea scoldin ahebbean hêlagaro stemnun
 godspell that guoda, that ni habit ênigan gigadon huergin,
thiu uuord an thesaro uueroldi, that io uualdand mêr,
drohtin diurie eftho derbi thing,
firinuuerc fellie eftho fîundo nîd,
strîd uuiderstande – , huand hie habda starkan hugi,
 mildean endi guodan, thie the mêster uuas,
adalordfrumo alomahtig.
That scoldun sea fiori thuo fingron scrîban,
settian endi singan endi seggean ford,
that sea fan Cristes crafte them mikilon
 gisâhun endi gihôrdun, thes hie selbo gisprac,
giuuîsda endi giuuarahta, uundarlîcas filo,
sô manag mid mannon mahtig drohtin,
all so hie it fan them anginne thuru is ênes craht,
uualdand gisprak, thuo hie êrist thesa uuerold giscuop
 endi thuo all bifieng mid ênu uuordo,
himil endi erda endi al that sea bihlidan êgun
giuuarahtes endi giuuahsanes: that uuard thuo all mid uuordon godas
fasto bifangan, endi gifrumid after thiu,
huilic than liudscepi landes scoldi
 uuîdost giuualdan, eftho huar thiu uueroldaldar
endon scoldin. Ên uuas iro thuo noh than
firiho barnun biforan, endi thiu fîbi uuârun agangan:
scolda thuo that sehsta sâliglîco
cuman thuru craft godes endi Cristas giburd,
 hêlandero bestan, hêlagas gêstes,
an thesan middilgard managon te helpun,
firio barnon ti frumon uuid fîundo nîd,
uuid dernero duualm. Than habda thuo drohtin god
Rômanoliudeon farliuuan rîkeo mêsta,
 habda them heriscipie herta gisterkid,
that sia habdon bithuungana thiedo gihuilica,
habdun fan Rûmuburg rîki giuunnan
helmgitrôsteon, sâton iro heritogon
an lando gihuem, habdun liudeo giuuald,
 allon elitheodon. Erodes uuas
an Hierusalem ober that Iudeono folc
gicoran te kuninge, sô ina thie kêser tharod,
fon Rûmuburg rîki thiodan
satta undar that gisîdi. Hie ni uuas thoh mid sibbeon bilang
 abaron Israheles, ediligiburdi,
cuman fon iro cnuosle, neuan that hie thuru thes kêsures thanc
fan Rûmuburg rîki habda,
that im uuârun sô gihôriga hildiscalcos,
abaron Israheles elleanruoba:
 suîdo unuuanda uuini, than lang hie giuuald êhta,
Erodes thes rîkeas endi râdburdeon held
Iudeo liudi. Than uuas thar ên gigamalod mann,
that uuas fruod gomo, habda ferehtan hugi,
uuas fan them liudeon Levias cunnes,
 Iacobas suneas, guodero thiedo:
Zacharias uuas hie hêtan. That uuas sô sâlig man,
huand hie simblon gerno gode theonoda,
uuarahta after is uuilleon; deda is uuîf sô self
– uuas iru gialdrod idis: ni muosta im erbiuuard
 an iro iugudhêdi gibidig uuerdan -
libdun im farûter laster, uuaruhtun lof goda,
uuârun sô gihôriga hebancuninge,
diuridon ûsan drohtin: ni uueldun derbeas uuiht 
under mancunnie, mênes gifrummean,
 ne saca ne sundea. Uuas im thoh an sorgun hugi,
that sie erbiuuard êgan ni môstun,
ac uuârun im barno lôs. Than scolda he gibod godes
thar an Hierusalem, sô oft sô is gigengi gistôd,
that ina torhtlîco tîdi gimanodun,
 sô scolda he at them uuîha uualdandes geld
hêlag bihuuerban, hebancuninges,
godes iungarskepi: gern uuas he suîdo,
that he it thurh ferhtan hugi frummean môsti.







 

Heliand
 
Fitte II
 




______________________________________________________________________________
 
 



 

Thô uuard thiu tîd cuman, – that thar gitald habdun
 uuîsa man mid uuordun, – that scolda thana uuîh godes
Zacharias bisehan. Thô uuard thar gisamnod filu
thar te Hierusalem Iudeo liudi,
uuerodes te them uuîha, thar sie uualdand god
suuîdo theolîco thiggean scoldun,
 hêrron is huldi, that sie hebancuning
lêdes alêti. Thea liudi stôdun
umbi that hêlaga hûs, endi geng im the gihêrodo man
an thana uuîh innan. That uuerod ôdar bêd
umbi thana alah ûtan, Ebreo liudi,
 huuan êr the frôdo man gifrumid habdi
uualdandes uuilleon. Sô he thô thana uuîrôc drôg,
ald aftar them alaha, endi umbi thana altari geng
mid is rôcfatun rîkiun thionon,
– fremida ferhtlîco frâon sînes,
 godes iungarskepi gerno suuîdo
mid hluttru hugi, sô man hêrren scal
gerno fulgangan –, grurios quâmun im,
egison an them alahe: hie gisah thar aftar thiu ênna engil godes
an them uuîhe innan, the sprac im mid is uuordun tuo,
 hiet that fruod gumo foroht ni uuâri,
hiet that hie im ni andriede: «thîna dâdi sind», quad he,
«uualdanda uuerde endi thîn uuord sô self,
thîn thionost is im an thanke, that thu sulica githâht habes
an is ênes craft. Ic is engil bium,
 Gabriel bium ic hêtan, the gio for goda standu,
anduuard for them alouualdon, ne sî that he me an is ârundi huarod
sendean uuillea. Nu hiet he me an thesan sîd faran,
hiet that ic thi thoh gicûddi, that thi kind giboran,
fon thînera alderu idis ôdan scoldi
 uuerdan an thesero uueroldi, uuordun spâhi.
That ni scal an is liba gio lîdes anbîtan,
uuînes an is uueroldi: sô habed im uurdgiscapu,
metod gimarcod endi maht godes.
Hêt that ic thi thoh sagdi, that it scoldi gisîd uuesan
 hebancuninges, hêt that git it heldin uuel,
tuhin thurh treuua, quad that he im tîras sô filu
an godes rîkea forgeban uueldi.
He quad that the gôdo gumo Iohannes te namon
hebbean scoldi, gibôd that git it hêtin sô,
 that kind, than it quâmi, quad that it Kristes gisîd
an thesaro uuîdun uuerold uuerdan scoldi,
is selbes sunies, endi quad that sie sliumo herod
an is bodskepi bêde quâmin.»
Zacharias thô gimahalda endi uuid selban sprac
 drohtines engil, endi im thero dâdeo bigan,
uundron thero uuordo: «huuô mag that giuuerdan sô», quad he,
«aftar an aldre? it is unc al te lat
sô te giuuinnanne, sô thu mid thînun uuordun gisprikis.
Huuanda uuit habdun aldres êr efno tuêntig
 uuintro an uncro uueroldi, êr than quâmi thit uuîf te mi;
than uuârun uuit nu atsamna antsibunta uuintro
gibenkeon endi gibeddeon, sidor ic sie mi te brûdi gecôs.
Sô uuit thes an uncro iugudi gigirnan ni mohtun,
that uuit erbiuuard êgan môstin,
 fôdean an uncun flettea, nu uuit sus gifrôdod sint
– habad unc eldi binoman elleandâdi,
that uuit sint an uncro siuni gislekit endi an uncun sîdun lat;
flêsk is unc antfallan, fel unscôni,
is unca lud giliden, lîk gidrusnod,
 sind unca andbâri ôdarlîcaron,
môd endi megincraft –, sô uuit giu sô managan dag
uuârun an thesero uueroldi, sô mi thes uundar thunkit,
huuô it sô giuuerdan mugi, sô thu mid thînun uuordun gisprikis.»







 

Heliand
 
Fitte III
 




______________________________________________________________________________
 
 



 

Thô uuard that hebencuninges bodon harm an is môde,
 that he is giuuerkes sô uundron scolda
endi that ni uuelda gihuggean, that ina mahta hêlag god
sô alaiungan, sô he fon êrist uuas,
selbo giuuirkean, of he sô uueldi.
Skerida im thô te uuîtea, that he ni mahte ênig uuord sprekan,
 gimahlien mid is mûdu, «êr than thi magu uuirdid,
fon thînero aldero idis erl afôdit,
kindiung giboran cunnies gôdes,
uuânum te thesero uueroldi. Than scalt thu eft uuord sprekan,
hebbean thînaro stemna giuuald; ni tharft thu stum uuesan
 lengron huîla.» Thô uuard it sân gilêstid sô,
giuuordan te uuâron, sô thar an them uuîha gisprak
engil thes alouualdon: uuard ald gumo
sprâca bilôsit, thoh he spâhan hugi
bâri an is breostun. Bidun allan dag
 that uuerod for them uuîha endi uundrodun alla,
bihuuî he thar sô lango, lofsâlig man,
suuîdo frôd gumo frâon sînun
thionon thorfti, sô thar êr ênig thegno ni deda,
than sie thar at them uuîha uualdandes geld
 folmon frumidun. Thô quam frôd gumo
ût fon them alaha. Erlos thrungun
nâhor mikilu: uuas im niud mikil,
huat he im sôdlîkes seggean uueldi,
uuîsean te uuâron. He ni mohta thô ênig uuord sprecan,
 giseggean them gisidea, bûtan that he mid is suîdron hand
uuîsda them uueroda, that sie ûses uualdandes
lêra lêstin. Thea liudi forstôdun,
that he thar habda gegnungo godcundes huat
forsehen selbo, thoh he is ni mahti giseggean uuiht,
 giuuîsean te uuâron. Thô habda he ûses uualdandes
geld gilêstid, al sô is gigengi uuas
gimarcod mid mannun. Thô uuard sân aftar thiu maht godes,
gicûdid is craft mikil: uuard thiu quân ôcan,
idis an ira eldiu: scolda im erbiuuard,
 suîdo godcund gumo gibidig uuerdan,
barn an burgun. Bêd aftar thiu
that uuîf uurdigiscapu. Skrêd the uuintar ford,
geng thes gêres gital. Iohannes quam
an liudeo lioht: lîk uuas im scôni,
 uuas im fel fagar, fahs endi naglos,
uuangun uuârun im uulitige. Thô fôrun thar uuîse man,
snelle tesamne, thea suâsostun mêst,
uundrodun thes uuerkes, bihuî it gio mahti giuuerdan sô,
that undar sô aldun tuêm ôdan uurdi
 barn an giburdeon, ni uuâri that it gibod godes
selbes uuâri: afsuobun sie garo,
that it elcor sô uuânlîc uuerdan ni mahti.
Thô sprak thar ên gifrôdot man, the sô filo consta
uuîsaro uuordo, habde giuuit mikil,
 frâgode niudlîco, huuat is namo scoldi
uuesan an thesaro uueroldi: «mi thunkid an is uuîsu gilîc
iac an is gibârea, that he sî betara than uui,
sô ic uuâniu, that ina ûs gegnungo god fon himila
selbo sendi». Thô sprac sân aftar
 thiu môdar thes kindes, thiu thana magu habda,
that barn an ire barme: «hêr quam gibod godes», quad siu,
«fernun gêre, furmon uuordu
gibôd, that he Iohannes bi godes lêrun
hêtan scoldi. That ic an mînumu hugi ni gidar
 uuendean mid uuihti, of ic is giuualdan môt».
Thô sprac ên gêlhert man, the ira gaduling uuas:
«ne hêt êr giouuiht sô», quad he, «adalboranes
ûses cunnies eftho cnôsles. Uuita kiasan im ôdrana
niudsamna namon: he niate of he môti».
 Thô sprac eft the frôdo man, the thar consta filo mahlian:
«ni gibu ic that te râde», quad he, «rinco negênun,
that he uuord godes uuendean biginna;
ac uuita is thana fader frâgon, the thar sô gifrôdod sitit,
uuîs an is uuînseli: thoh he ni mugi ênig uuord sprecan,
 thoh mag he bi bôcstabon brêf geuuirkean,
namon giscrîban». Thô he nâhor geng,
legda im êna bôc an barm endi bad gerno
uurîtan uuîslîco uuordgimerkiun,
huat sie that hêlaga barn hêtan scoldin.
 Thô nam he thia bôk an hand endi an is hugi thâhte
suîdo gerno te gode: Iohannes namon
uuîslîco giuurêt endi ôc aftar mid is uuordu gisprac
suîdo spâhlîco: habda im eft is sprâca giuuald,
giuuitteas endi uuîsun. That uuîti uuas thô agangan,
 hard harmscare, the im hêlag god
mahtig macode, that he an is môdsebon
godes ni forgâti, than he im eft sendi is iungron tô.







 

Heliand
 
Fitte IV
 




______________________________________________________________________________
 
 



 

Thô ni uuas lang aftar thiu, ne it al sô gilêstid uuard,
sô he mancunnea managa huîla,
 god alomahtig forgeben habda,
that he is himilisc barn herod te uueroldi,
si selbes sunu sendean uueldi,
te thiu that he hêr alôsdi al liudstamna,
uuerod fon uuîtea. Thô uuard is uuisbodo
 an Galilealand, Gabriel cuman,
engil thes alouualdon, thar he êne idis uuisse,
munilîca magad: Maria uuas siu hêten,
uuas iru thiorna githigan. Sea ên thegan habda,
Ioseph gimahlit, gôdes cunnies man,
 thea Dauides dohter: that uuas sô diurlîc uuîf,
idis anthêti. Thar sie the engil godes
an Nazarethburg bi namon selbo
grôtte geginuuarde endi sie fon gode quedda:
«Hêl uuis thu, Maria», quad he, «thu bist thînun hêrron liof,
 uualdande uuirdig, huuand thu giuuit habes,
idis enstio fol. Thu scalt for allun uuesan
uuîbun giuuîhit. Ne habe thu uuêcan hugi,
ne forhti thu thînun ferhe: ne quam ic thi te ênigun frêson herod,
ne dragu ic ênig drugithing. Thu scalt ûses drohtines uuesan
 môdar mid mannun endi scalt thana magu fôdean,
thes hôhon hebancuninges suno. The scal Hêliand te namon
êgan mid eldiun. Neo endi ni kumid,
thes uuîdon rîkeas giuuand, the he giuualdan scal,
mâri theodan.» Thô sprac im eft thiu magad angegin,
 uuid thana engil godes idiso scôniost,
allaro uuîbo uulitigost: «huô mag that giuuerden sô», quad siu,
«that ic magu fôdie? Ne ic gio mannes ni uuard
uuîs an mînera uueroldi.» Thô habde eft is uuord garu
engil thes alouualdon thero idisiu tegegnes:
 «an thi scal hêlag gêst fon hebanuuange
cuman thurh craft godes. Thanan scal thi kind ôdan
uuerdan an thesaro uueroldi. Uualdandes craft
scal thi fon them hôhoston hebancuninge
scadouuan mid skimon. Ni uuard scôniera giburd,
 ne sô mâri mid mannun, huand siu kumid thurh maht godes
an these uuîdon uuerold.» Thô uuard eft thes uuîbes hugi
aftar them ârundie al gihuorben
an godes uuilleon. «Than ic hêr garu standu», quad siu,
«te sulicun ambahtskepi, sô he mi êgan uuili.
 Thiu bium ic theotgodes. Nu ik theses thinges gitrûon;
uuerde mi aftar thînun uuordun, al sô is uuilleo sî,
hêrron mînes; nis mi hugi tuîfli,
ne uuord ne uuîsa.» Sô gifragn ik, that that uuîf antfeng
that godes ârundi gerno suîdo
 mid leohtu hugi endi mid gilôbon gôdun
endi mid hluttrun treuun. Uuard the hêlago gêst,
that barn an ira bôsma; endi siu ira breostun forstôd
iac an ire sebon selbo, sagda them siu uuelda,
that sie habde giôcana thes alouualdon craft
 hêlag fon himile. Thô uuard hugi Iosepes,
is môd giuuorrid, the im êr thea magad habda,
thea idis anthêttea, adalcnôsles uuîf
giboht im te brûdiu. He afsôf that siu habda barn undar iru:
ni uuânda thes mid uuihti, that iru that uuîf habdi
 giuuardod sô uuarolîco: ni uuisse uualdandes thô noh
blîdi gibodskepi. Ni uuelda sia imo te brûdi thô,
halon imo te hîuuon, ac bigan im thô an hugi thenkean,
huô he sie sô forlêti, sô iru thar nu uurdi lêdes uuiht,
ôdan arbides. Ni uuelda sie aftar thiu
 meldon for menigi: antdrêd that sie manno barn
lîbu binâmin. Sô uuas than thero liudeo thau
thurh then aldon êu, Ebreo folkes,
sô huilik sô thar an unreht idis gihîuuida,
that siu simbla thana bedskepi buggean scolda,
 frî mid ira ferhu: ni uuas gio thiu fêmea sô gôd,
that siu mid them liudun leng libbien môsti,
uuesan undar them uueroda. Bigan im the uuîso mann,
suîdo gôd gumo, Ioseph an is môda
thenkean thero thingo, huô he thea thiornun thô
 listiun forlêti. Thô ni uuas lang te thiu,
that im thar an drôma quam drohtines engil,
hebancuninges bodo, endi hêt sie ina haldan uuel,
minnion sie an is môde: «Ni uuis thu», quad he, «Mariun uurêd,
thiornun thînaro; siu is githungan uuîf;
 ne forhugi thu sie te hardo; thu scalt sie haldan uuel,
uuardon ira an thesaro uueroldi. Lêsti thu inca uuinitreuua
ford sô thu dâdi, endi hald incan friundskepi uuel!
Ne lât thu sie thi thiu lêdaron, thoh siu undar ira lidon êgi,
barn an ira bôsma. It cumid thurh gibod godes,
 hêlages gêstes fon hebanuuanga:
that is Iêsu Krist, godes êgan barn,
uualdandes sunu. Thu scalt sie uuel haldan,
hêlaglîco. Ne lât thu thi thînan hugi tuîflien,
merrean thîna môdgithâht.» Thô uuard eft thes mannes hugi
 giuuendid aftar them uuordun, that he im te them uuîba genam,
te thera magad minnea: antkenda maht godes,
uualdandes gibod. Uuas im uuilleo mikil,
that he sia sô hêlaglîco haldan môsti:
bisorgoda sie an is gisîdea, endi siu sô sûbro drôg
 al te huldi godes hêlagna gêst,
gôdlîcan gumon, antthat sie godes giscapu
mahtig gimanodun, that siu ina an manno lioht,
allaro barno bezt, brengean scolda.







 

Heliand
 
Fitte V
 




______________________________________________________________________________
 
 



 


Christi Geburt (Book of Kells, um  )
 
Thô uuard fon Rûmuburg rîkes mannes
 obar alla thesa irminthiod Octauiânas
ban endi bodskepi obar thea is brêdon giuuald
cuman fon them kêsure cuningo gihuilicun,
hêmsitteandiun, sô uuîdo sô is heritogon
obar al that landskepi liudio giuueldun.
 Hiet man that alla thea elilendiun man iro ôdil sôhtin,
helidos iro handmahal angegen iro hêrron bodon,
quâmi te them cnôsla gihue, thanan he cunneas uuas,
giboran fon them burgiun. That gibod uuard gilêstid
obar thesa uuîdon uuerold. Uuerod samnoda
 te allaro burgeo gihuuem. Fôrun thea bodon obar all,
thea fon them kêsura cumana uuârun,
bôkspâha uueros, endi an brêf scribun
suîdo niudlîco namono gihuilican,
ia land ia liudi, that im ni mahti alettian mann
 gumono sulica gambra, sô im scolda geldan gihue
helido fon is hôbda. Thô giuuêt im ôc mid is hîuuisca
Ioseph the gôdo, sô it god mahtig,
uualdand uuelda: sôhta im thiu uuânamon hêm,
thea burg an Bethleem, thar iro beidero uuas,
 thes helides handmahal endi ôc thera hêlagun thiornun,
Mariun thera gôdun. Thar uuas thes mâreon stôl
an êrdagun, adalcuninges,
Dauides thes gôdon, than langa the he thana druhtskepi thar,
erl undar Ebreon êgan môsta,
 haldan hôhgisetu. Sie uuârun is hîuuiscas,
cuman fon is cnôsla, cunneas gôdes,
bêdiu bi giburdiun. Thar gifragn ic, that sie thiu berhtun giscapu,
Mariun gimanodun endi maht godes,
that iru an them sîda sunu ôdan uuard,
 giboran an Bethleem barno strangost,
allaro cuningo craftigost: cuman uuard the mâreo,
mahtig an manno lioht, sô is êr managan dag
bilidi uuârun endi bôcno filu
giuuorden an thesero uueroldi. Thô uuas it all giuuârod sô,
 sô it êr spâha man gisprocan habdun,
thurh huilic ôdmôdi he thit erdrîki herod
thurh is selbes craft sôkean uuelda,
managaro mundboro. Thô ina thiu môdar nam,
biuuand ina mid uuâdiu uuîbo scôniost,
 fagaron fratahun, endi ina mid iro folmon tuuêm
legda lioblîco luttilna man,
that kind an êna cribbiun, thoh he habdi craft godes,
manno drohtin. Thar sat thiu môdar biforan,
uuîf uuacogeandi, uuardoda selbo,
 held that hêlaga barn: ni uuas ira hugi tuuîfli,
thera magad ira môdsebo. Thô uuard that managun cûd
obar thesa uuîdon uuerold, uuardos antfundun,
thea thar ehuscalcos ûta uuârun,
uueros an uuahtu, uuiggeo gômean,
 fehas aftar felda: gisâhun finistri an tuuê
telâtan an lufte, endi quam lioht godes
uuânum thurh thiu uuolcan endi thea uuardos thar
bifeng an them felda. Sie uurdun an forhtun thô,
thea man an ira môda: gisâhun thar mahtigna
 godes engil cuman, the im tegegnes sprac,
hêt that im thea uuardos uuiht ne antdrêdin
lêdes fon them liohta: «ic scal eu», quad he, «liobara thing,
suîdo uuârlîco uuilleon seggean,
cûdean craft mikil: nu is Krist geboran
 an thesero selbun naht, sâlig barn godes,
an thera Dauides burg, drohtin the gôdo.
That is mendislo manno cunneas,
allaro firiho fruma. Thar gi ina fîdan mugun,
an Bethlemaburg barno rîkiost:
 hebbiad that te têcna, that ic eu gitellean mag
uuârun uuordun, that he thar biuundan ligid,
that kind an ênera cribbiun, thoh he sî cuning obar al
erdun endi himiles endi obar eldeo barn,
uueroldes uualdand». Reht sô he thô that uuord gisprac,
 sô uuard thar engilo te them ênun unrîm cuman,
hêlag heriskepi fon hebanuuanga,
fagar folc godes, endi filu sprâkun,
lofuuord manag liudeo hêrron.
Afhôbun thô hêlagna sang, thô sie eft te hebanuuanga
 uundun thurh thiu uuolcan. Thea uuardos hôrdun,
huô thiu engilo craft alomahtigna god
suîdo uuerdlîco uuordun lobodun:
«diurida sî nu», quâdun sie, «drohtine selbun
an them hôhoston himilo rîkea
 endi fridu an erdu firiho barnun,
gôduuilligun gumun, them the god antkennead
thurh hluttran hugi.» Thea hirdios forstôdun,
that sie mahtig thing gimanod habda,
blîdlîc bodskepi: giuuitun im te Bethleem thanan
 nahtes sîdon; uuas im niud mikil,
that sie selbon Krist gisehan môstin.







 

Heliand
 
Fitte VI
 




______________________________________________________________________________
 
 



 

Habda im the engil godes al giuuîsid
torhtun têcnun, that sie im tô selbun,
te them godes barne gangan mahtun,
 endi fundun sân folco drohtin,
liudeo hêrron. Sagdun thô lof goda,
uualdande mid iro uuordun endi uuîdo cûddun
obar thea berhtun burg, huilic im thar bilidi uuard
fon hebanuuanga hêlag gitôgit,
 fagar an felde. That frî al biheld
an ira hugiskeftiun, hêlag thiorna,
thiu magad an ira môde, sô huat sô siu gihôrda thea mann sprecan.
Fôdda ina thô fagaro frîho scâniosta,
thiu môdar thurh minnea managaro drohtin,
 hêlag himilisc barn. Helidos gisprâcun
an them ahtodon daga erlos managa,
suîdo glauua gumon mid thera godes thiornun,
that he Hêleand te namon hebbean scoldi,
sô it the godes engil Gabriel gisprac
 uuâron uuordun endi them uuîbe gibôd,
bodo drohtines, thô siu êrist that barn antfeng
uuânum te thesero uueroldi. Uuas iru uuilleo mikil,
that siu ina sô hêlaglîco haldan môsti,
fulgeng im thô sô gerno. That gêr furdor skrêd
 untthat that fridubarn godes fiartig habda
dago endi nahto. Thô scoldun sie thar êna dâd frummean,
that sie ina te Hierusalem forgeban scoldun
uualdanda te them uuîha. Sô uuas iro uuîsa than,
thero liudeo landsidu, that that ni môsta forlâtan negên
 idis undar Ebreon, ef iru at êrist uuard
sunu afôdit, ne siu ina simbla tharod
te them godes uuîha forgeban scolda.
Giuuitun im thô thiu gôdun tuuê, Ioseph endi Maria
bêdiu fon Bethleem: habdun that barn mid im,
 hêlagna Krist, sôhtun im hûs godes
an Hierusalem; thar scoldun sie is geld frummean
uualdanda at them uuîha uuîsa lêstean
Iudeo folkes. Thar fundun sea ênna gôdan man
aldan at them alaha, adalboranan,
 the habda at them uuîha sô filu uuintro endi sumaro
gilibd an them liohta: oft uuarhta he thar lof goda
mid hluttru hugi; habda im hêlagna gêst,
sâliglîcan sebon; Simeon uuas he hêtan.
Im habda giuuîsid uualdandas craft
 langa huîla, that he ni môsta êr thit lioht ageban,
uuendean af thesero uueroldi, êr than im the uuilleo gistôdi,
that he selban Krist gisehan môsti,
hêlagna hebancuning. Thô uuard im is hugi suîdo
blîdi an is briostun, thô he gisah that barn cuman
 an thena uuîh innan. Thô sagda hie uualdande thanc,
almahtigon gode, thes he ina mid is ôgun gisah.
Geng im thô tegegnes endi ina gerno antfeng
ald mid is armun: al antkende
bôcan endi bilidi endi ôc that barn godes,
 hêlagna hebancuning. «Nu ic thi, hêrro, scal», quad he,
«gerno biddean, nu ic sus gigamalod bium,
that thu thînan holdan scalc nu hinan huerban lâtas,
an thîna friduuuâra faran, thar êr mîna fordrun dedun,
uueros fon thesero uueroldi, nu mi the uuilleo gistôd,
 dago liobosto, that ic mînan drohtin gisah,
holdan hêrron, sô mi gihêtan uuas
langa huîla. Thu bist lioht mikil
allun elithiodun, thea êr thes alouualdon
craft ne antkendun. Thîna cumi sindun
 te dôma endi te diurdon, drohtin frô mîn,
abarun Israhelas, êganumu folke,
thînun liobun liudiun.» Listiun talde thô
the aldo man an them alaha idis thero gôdun,
sagda sôdlîco, huô iro sunu scolda
 obar thesan middilgard managun uuerdan
sumun te falle, sumun te frôbru firiho barnun,
them liudiun te leoba, the is lêrun gihôrdin,
endi them te harma, the hôrien ni uueldin
Kristas lêron. «Thu scalt noh», quad he, «cara thiggean,
 harm an thînumu herton, than ina helido barn
uuâpnun uuîtnod. That uuirdid thi uuerk mikil,
thrim te githolonna.» Thiu thiorna al forstôd
uuîsas mannas uuord. Thô quam thar ôc ên uuîf gangan
ald innan them alaha: Anna uuas siu hêtan,
 dohtar Fanueles; siu habde ira drohtine uuel
githionod te thanca, uuas iru githungan uuîf.
Siu môsta aftar ira magadhêdi, sîdor siu mannes uuard,
erles an êhti edili thiorne,
sô môsta siu mid ira brûdigumon bôdlo giuualdan
 sibun uuintar samad. Thô gifragn ic that iru thar sorga gistôd
that sie thiu mikila maht metodes tedêlda,
uurêd uurdigiscapu. Thô uuas siu uuidouua aftar thiu 
at them friduuuîha fior endi antahtoda
uuintro an iro uueroldi, sô siu nia thana uuîh ni forlêt,
 ac siu thar ira drohtine uuel dages endi nahtes,
gode thionode. Siu quam thar ôc gangan tô
an thea selbun tîd: sân antkende
that hêlage barn godes endi them helidon cûdde,
them uueroda aftar them uuîha uuilspel mikil,
 quad that im neriandas ginist ginâhid uuâri,
helpa hebencuninges: «nu is the hêlago Krist,
uualdand selbo an thesan uuîh cuman
te alôsienne thea liudi, the hêr nu lango bidun
an thesara middilgard, managa huuîla,
 thurftig thioda, sô nu thes thinges mugun
mendian mancunni.» Manag fagonoda
uuerod aftar them uuîha: gihôrdun uuilspel mikil
fon gode seggean. That geld habde thô gilêstid
thiu idis an them alaha, al sô it im an ira êuua gibôd
 endi at thera berhtun burg bôk giuuîsdun,
hêlagaro handgiuuerk. Giuuitun im thô te hûs thanan
fon Hierusalem Ioseph endi Maria,
hêlag hîuuiski: habdun im hebenkuning
simbla te gisîda, sunu drohtines,
 managaro mundboron, sô it gio mâri ni uuard
than uuîdor an thesaro uueroldi, bûtan sô is uuilleo geng,
hebencuninges hugi. 







 

Heliand
 
Fitte VII
 




______________________________________________________________________________
 
 



 

 Thoh thar than gihuilic hêlag man
Krist antkendi, thoh ni uuard it gio te thes kuninges hobe
them mannun gimârid, thea im an iro môdsebon
 holde ni uuârun, ac uuas im sô bihalden ford
mid uuordun endi mid uuerkun, antthat thar uueros ôstan,
suîdo glauua gumon gangan quâmun
threa te thero thiodu, thegnos snelle,
an langan uueg obar that land tharod:
 folgodun ênun berhtun bôkne endi sôhtun that barn godes
mid hluttru hugi: uueldun im hnîgan tô,
gean im te iungrun: dribun im godes giscapu.
Thô si Erodesan thar rîkean fundun
an is seli sittien, slîduurdean kuning,
 môdagna mid is mannun: – simbla uuas he mordes gern –
thô quaddun sie ina cûsco an cuninguuîsun,
fagaro an is flettie, endi he frâgoda sân,
huilic sie ârundi ûta gibrâhti,
uueros an thana uuracsîd: «huueder lêdiad gi uundan gold
 te gebu huilicun gumuno? te huî gi thus an ganga kumad,
gifaran an fôdiu? Huat, gi nêthuuanan ferran sind
erlos fon ôdrun thiodun. Ic gisiu that gi sind ediligiburdiun
cunnies fon cnôsle gôdun: nio hêr êr sulica cumana ni uurdun
êri fon ôdrun thiodun, sîdor ik môsta thesas erlo folkes,
 giuualdan thesas uuîdon rîkeas. Gi sculun mi te uuârun seggean
for thesun liudio folke, bihuuî gi sîn te thesun lande cumana».
Thô sprâcun im eft tegegnes gumon ôstronea,
uuordspâhe uueros: «uui thi te uuârun mugun», quâdun sie,
«ûse ârundi ôdo gitellien,
 giseggean sôdlîco, bihuuî uui quâmun an thesan sid herod
fon ôstan thesaro erdu. Giu uuârun thar adalies man,
gôdsprâkea gumon, thea ûs gôdes sô filu,
helpa gihêtun fon hebencuninge
uuârum uuordun. Than uuas thar ên uuittig man,
 frôd endi filuuuîs – forn uuas that giu –,
ûse aldiro ôstar hinan, – thar ni uuard sîdor ênig man
sprâkono sô spâhi; – mahte rekkien spel godes,
huuand im habde forliuuan liudio hêrro,
that he mahte fon erdu up gihôrean
 uualdandes uuord: bithiu uuas is giuuit mikil,
thes thegnes githâhti. Thô he thanan scolda,
afgeben gardos, gadulingo gimang,
forlâten liudio drôm, sôkien lioht ôdar,
thô he im iungron hêt gangan nâhor,
 erbiuuardos, endi is erlun thô
sagde sôdlîco: – that al sîdor quam,
giuuard an thesaro uueroldi –: thô sagda he that hêr scoldi cuman ên uuîscuning
mâri endi mahtig an thesan middilgard
thes bezton giburdies; quad that it scoldi uuesan barn godes,
 quad that he thesero uueroldes uualdan scoldi
gio te êuuandaga, erdun endi himiles.
He quad that an them selbon daga, the ina sâligna
an thesan middilgard môdar gidrôgi,
sô quad he that ôstana ên scoldi skînan
 himiltungal huît, sulic sô uui hêr ne habdin êr
undartuisc erda endi himil ôdar huerigin,
ne sulic barn ne sulic bôcan. Hêt that thar te bedu fôrin
threa man fon thero thiodu, hêt sie thenkean uuel,
huan êr sie gisâuuin ôstana up sîdogean,
 that godes bôcan gangan, hêt sie garuuuian sân,
hêt that uui im folgodin, sô it furi uurdi,
uuestar obar thesa uueroldi. Nu is it al giuuârod sô,
cuman thurh craft godes: the cuning is gifôdit,
giboran bald endi strang: uui gisâhun is bôcan skînan
 hêdro fon himiles tunglun, sô ic uuêt, that it hêlag drohtin,
marcoda mahtig selbo. Uui gisâhun morgno gihuilikes
blîcan thana berhton sterron, endi uui gengun aftar them bôcna herod
uuegas endi uualdas huuîlon. That uuâri ûs allaro uuilleono mêsta,
that uui ina selbon gisehan môstin, uuissin, huar uui ina sôkean scoldin,
 thana cuning an thesumu kêsurdôma. Saga ûs, undar huilicumu he sî thesaro cunneo afôdit.»
Thô uuard Erodesa innan briostun
harm uuid herta, bigan im is hugi uuallan,
sebo mid sorgun: gihôrde seggean thô,
that he thar obarhôbdon êgan scoldi,
 craftagoron cuning cunnies gôdes,
sâligoron undar them gisîdea. Thô he samnon hêt,
sô huuat sô an Hierusalem gôdaro manno
allaro spâhoston sprâcono uuârun
endi an iro brioston bôkcraftes mêst
 uuissun te uuârun, endi he sie mid uuordun fragn,
suîdo niudlîco nîdhugdig man,
cuning thero liudio, huar Krist giboran
an uueroldrîkea uuerdan scoldi,
fridugumono bezt. Thô sprak im eft that folc angegin,
 that uuerod uuârlîco, quâdun that sie uuissin garo,
that he scoldi an Bethleem giboran uuerdan: «sô is an ûsun bôkun giscriban,
uuîslîco giuuritan, sô it uuârsagon,
suuîdo glauua gumon bi godes crafta
filuuuîse man furn gisprâcun,
 that scoldi fon Bethleem burgo hirdi,
liof landes uuard an thit lioht cuman,
rîki râdgebo, the rihtien scal
Iudeono gumskepi endi is geba uuesan
mildi obar middilgard managun thiodun.»







 

Heliand
 
Fitte VIII
 




______________________________________________________________________________
 
 



 

Thô gifragn ic that sân aftar thiu slîdmôd cuning
thero uuârsagono uuord them uurekkiun sagda,
thea thar an elilendi erlos uuârun
ferran gifarana, endi he frâgoda aftar thiu,
huan sie an ôstaruuegun êrist gisâhin
 thana cuningsterron cuman, cumbal luihtien
hêdro fon himile. Sie ni uueldun is im thô helen eouuiht,
ac sagdun it im sôdlîco. Thô hêt he sie an thana sîd faran,
hêt that sie ira ârundi al undarfundin
umbi thes kindes cumi, endi the cuning selbo gibôd
 suîdo hardlico, hêrro Iudeono,
them uuîsun mannun, êr than sie fôrin uuestan ford,
that sie im eft gicûddin, huar he thana cuning scoldi
sôkean at is seldon; quad that he thar uueldi mid is gisîdun tô,
bedan te them barne. Than hogda he im te banon uuerdan
 uuâpnes eggiun. Than eft uualdand god
thâhte uuid them thinga: he mahta athengean mêr,
gilêstean an thesum liohte: that is noh lango skîn,
gicûdid craft godes. Thô gengun eft thiu cumbl ford
uuânum undar uuolcnun. Thô uuârun thea uuîson man
 fûsa te faranne: giuuitun im ford thanan
balda an bodskepi: uueldun that barn godes
selbon sôkean. Sie ni habdun thanan gisîdeas mêr,
bûtan that sie thrie uuârun: uuissun im thingo giskêd,
uuârun im glauue gumon, the thea geba lêddun.
 Than sâhun sie sô uuîslîco undar thana uuolcnes skion,
up te them hôhon himile, huô fôrun thea huuîton sterron
– antkendun sie that cumbal godes –, thiu uuârun thurh Krista herod
giuuarht te thesero uueroldi. Thea uueros aftar gengun,
folgodun ferahtlîco – sie frumide the mahte –
 antthat sie gisâhun, sîduuôrige man,
berht bôcan godes, blêc an himile
stillo gistanden. The sterro liohto skên
huuît obar them hûse, thar that hêlage barn
uuonode an uuilleon endi ina that uuîf biheld,
 thiu thiorne githiudo. Thô uuard thero thegno hugi
blîdi an iro briostun: bi them bôcna forstôdun,
that sie that fridubarn godes funden habdun,
hêlagna hebencuning. Thô sie an that hûs innan
mid iro gebun gengun, gumon ôstronea,
 sîduuôrige man: sân antkendun
thea uueros uualdand Krist. Thea uurekkion fellun
te them kinde an kneobeda endi ina an cuninguuîsa
gôdan grôttun endi im thea geba drôgun,
gold endi uuîhrôc bi godes têcnun
 endi myrra thar mid. Thea man stôdun garouua,
holde for iro hêrron, thea it mid iro handun sân
fagaro antfengun. Thô giuuitun im thea ferahton man,
seggi te seldon sîduuôrige,
gumon an gastseli. Thar im godes engil
 slâpandiun an naht suueban gitôgde,
gidrog im an drôme, al so it drohtin self,
uualdand uuelde, that im thûhte that man im mid uuordun gibudi,
that sie im thanan ôdran uueg, erlos fôrin,
lidodin sie te lande endi thana lêdan man,
 Erodesan eft ni sôhtin,
môdagna cuning. Thô uuard morgan cuman
uuânum te thesero uueroldi. Thô bigunnun thea uuîson man
seggean iro suebanos; selbon antkendun
uualdandes uuord, huuand sie giuuit mikil
 bârun an iro briostun: bâdun alouualdon,
hêron hebencuning, that sie môstin is huldi ford,
giuuirkean is uuilleon, quâdun that sea ti im habdin giuuendit hugi,
iro môd morgan gihuuem. Thô fôrun eft thie man thanan,
erlos ôstronie, al sô im the engil godes
 uuordun giuuîsde: nâmun im uueg ôdran,
fulgengun godes lêrun: ni uueldun themu Iudeo cuninge
umbi thes barnes giburd bodon ôstronie,
sîduuôrige man seggian giouuiht,
ac uuendun im eft an iro uuillion. 







 

Heliand
 
Fitte IX
 




______________________________________________________________________________
 
 



 

 Thô uuard sân aftar thiu uualdandes,
 godes engil cumen Iosepe te sprâcun,
sagde im an suuefne slâpandium an naht,
bodo drohtines, that that barn godes
slîdmôd cuning sôkean uuelda,
âhtean is aldres; «nu scaltu ine an Aegypteo
 land antlêdean endi undar them luidiun uuesan
mid thiu godes barnu endi mid theru gôdan thiornan,
uunon undar themu uuerode, untthat thi uuord cume
hêrron thînes, that thu that hêlage barn
eft te thesum landscepi lêdian môtis,
 drohtin thînen.» Thô fon them drôma ansprang
Ioseph an is gestseli, endi that godes gibod
sân antkenda: giuuêt im an than sîd thanen
the thegan mid theru thiornon, sôhta im thiod ôdra
obar brêdan berg: uuelda that barn godes
 fîundun antfôrian. Thô gifrang aftar thiu
Erodes the cuning, thar he an is rîkea sat,
that uuârun thea uuîson man uuestan gihuuorban
ôstar an iro ôdil endi fôrun im ôdran uueg:
uuisse that sie im that ârundi eft ni uueldun
 seggian an is seldon. Thô uuard im thes an sorgun hugi,
môd mornondi, quad that it im thie man dedin,
helidos te hôndun. Thô he sô hriuuig sat,
balg ina an is briostun, quad that he is mahti betaron râd,
ôdran githenkien: «nu ic is aldar can,
 uuêt is uuintergitalu: nu ic giuuinnan mag,
that he io obar thesaro erdu ald ni uuirdit,
hêr undar thesum heriscepi.» Thô he sô hardo gibôd,
Erodes obar is riki, hêt thô is rinkos faran
cuning thero liudio, hêt that sie kinda sô filo
 thurh iro handmagen hôbdu binâmin,
sô manag barn umbi Bethleem, sô filo sô thar giboran uurdi,
an tuêm gêrun atogan. Tionon frumidon
thes cuninges gisîdos. Thô scolda thar sô manag kindisc man
sueltan sundiono lôs. Ni uuard sid nog êr
 giâmarlîcara forgang iungaro manno,
armlîcara dôd. Idisi uuiopun,
môdar managa, gisâhun iro megi spildian:
ni mahte siu im nio giformon, thoh siu mid iro fadmon tuêm
iro êgan barn armun bifengi,
 liof endi luttil, thoh scolda is simbla that lîf geban,
the magu for theru môdar. Mênes ni sâhun,
uuîties thie uuamscadon: uuâpnes eggiun
fremidun firinuuerc mikil. Fellun managa
maguiunge man. Thia môdar uuiopun
 kindiungaro qualm. Cara uuas an Bethleem,
hofno hlûdost: thoh man im iro herton an tuê
snidi mid suerdu, thoh ni mohta im gio sêrara dâd
uuerdan an thesaro uueroldi, uuîbun managun,
brûdiun an Bethleem: gisâhun iro barn biforan,
 kindiunge man, qualmu sueltan
blôdag an iro barmun. Thie banon uuîtnodun
unsculdige scole: ni biscribun giouuiht
thea man umbi mênuuerk: uueldun mahtigna,
Krist selbon aquellian. Than habde ina craftag god
 gineridan uuid iro nîde, that inan nahtes thanan
an Aegypteo land erlos antlêddun,
gumon mid Iosepe an thana grôneon uuang,
an erdono beztun, thar ên aha fliutid,
Nîlstrôm mikil nord te sêuua,
 flôdo fagorosta. Thar that fridubarn godes
uuonoda an uuilleon, antthat uurd fornam
Erodes thana cuning, that he forlêt eldeo barn,
môdag manno drôm. Thô scolda thero marca giuuald
êgan is erbiuuard: the uuas Archelâus
 hêtan, heritogo helmberandero:
the scolda umbi Hierusalem Iudeono folkes,
uuerodes giuualdan. Thô uuard uuord cuman
thar an Egypti ediliun manne,
that he thar te Iosepe, godes engil sprac,
 bodo drohtines, hêt ina eft that barn thanan
lêdien te lande. «nu habad thit lioht afgeben», quad he,
«Erodes the cuning; he uuelde is âhtien giu,
frêson is ferahas. Nu maht thu an fridu lêdien
that kind undar euua cunni, nu the cuning ni libod,
 erl obarmôdig.» Al antkende
Iosep godes têcan: geriuuide ina sniumo
the thegan mit thera thiornun, thô sie thanan uueldun
bêdiu mid thiu barnu: lêstun thiu berhton giscapu,
uualdandes uuillion, al sô he im êr mid is uuordun gibôd.







 

Heliand
 
Præfatio in librum antiquum
lingua Saxonica conscriptum
 
Autor und Datierung von Praefatio und Versus sind umstritten. 
Sie wurden erstmals   veröffentlicht.   wurden sie von 
Johann Friedrich Eccard dem Heliand zugeordnet.
 




______________________________________________________________________________
 
 



 

Cum plurimas Reipublicæ utilitates Ludouuicus piissimus Augustus summo atque præclaro ingenio prudenter statuere atque ordinare contendat, maxime tamen quodad sacrosanctam religionem æternamque animarum salubritatem attinet, studiosus ac devotus esse comprobatur hoc quotidie solicite tractans, ut populum sibi a Deo subiectum sapienter instruendo ad potiora atque excellentiora semper accendat, et nociva quæque atque superstitiosa comprimendo compescat. In talibus ergo studiis suus iugiter benevolus versatur animus, talibus delectamentis pascitur, ut meliora semper augendo multiplicet et deteriora vetando extinguat. Verum sicut in aliis innumerabilibus infirmioribusque rebus, eius comprobari potest affectus, ita quoque in hoc magno opusculo sua non mediocriter commendatur benevolentia. Nam cum divinorum librorum solummodo literati atque eruditi prius notitiam haberent, eius studio atque imperii tempore, sed Dei omnipotentia atque inchoantia mirabiliter auctum est nuper, ut cunctus populus suæ ditioni subditus, Theudisca loquens lingua, eiusdem divinæ lectionis nihilominus notionem acceperit. Præcepit namque cuidam viro de gente Saxonum, qui apud suos non ignobilis vates habebatur, ut vetus ac novum Testamentum in Germanicam linguam poetice transferre studeret, quatenus non solum literatis, verum etiam illiteratis, sacra divinorum præceptorum lectio panderetur. Qui iussis Imperialibus libenter obtemperans nimirum eo facilius, quo desuper admonitus est prius, ad tam difficile tanque arduum se statim contulit opus, potius tamen confidens de adiutorio obtemperantiæ, quam de suæ ingenio parvitatis. Igitur a mundi creatione initium capiens, iuxta historiæ veritatem quæque excellentiora summatim decerpens, interdum quædam ubi commodum duxit, mystico sensu depingens, ad finem totius veteris ac novi Testamenti interpretando more poetico satis faceta eloquentia perduxit. Quod opus tam lucide tamque eleganter iuxta idioma illius linguæ composuit, ut audientibus ac intelligentibus non minimam sui decoris dulcedinem præstet. Iuxta morem vero illius poematis omne opus per vitteas distinxit, quas nos lectiones vel sententias possumus appellare.
Ferunt eundem Vatem dum adhuc artis huius penitus esset ignarus, in somnis esse admonitum, ut Sacræ legis præcepta ad cantilenam propriæ linguæ congrua modulatione coaptaret. Quam admonitionem nemo veram esse ambigit, qui huius carminis notitiam studiumque eius compositoris atque desiderii anhelationem habuerit. Tanta namque copia verborum, tantaque excellentia sensum resplendet, ut cuncta Theudisca poëmata suo vincat decore. Clare quidem pronuntiatione, sed clarius intellectu lucet. Sic nimirum omnis divina agit scriptura, ut quando quis eam ardentius appetat, tanto magis cor inquirentis quadam dulcedinis suavitate demulceat. 
Ut vero studiosi lectoris intentio facilius quæque ut gesta sunt possit invenire, singulis sententiis, iuxta quod ratio huius operis postularat, capitula annotata sunt. 







 

Heliand
 
Versus de poeta et
interprete huius codicis
 
Autor und Datierung von Praefatio und Versus sind umstritten. 
Sie wurden erstmals   veröffentlicht.   wurden sie von 
Johann Friedrich Eccard dem Heliand zugeordnet.
 




______________________________________________________________________________
 
 



 

Fortunam studiumque viri lætosque labores,
carmine privatam delectat promere vitam, 
qui dudum impresso terram vertebat aratro,
intentus modico et victum quærebat in agro,
 contentus casula fuerat, cui culmea testa,
postesque acclives sonipes sua limina nunquam
obtrivit, tantum armentis sua cura studebat
o fœlix nimium proprio qui vivere censu
prævaluit fomitemque ardentem extinguere diræ
 invidiæ, pacemque animi gestare quietam.
gloria non illum, non alta palatia regum,
divitiæ mundi, non dira cupido movebat.
invidiosus erat nulli nec invidus ulli.
securus latam scindebat vomere terram
 spemque suam in modico totam statuebat agello.
cum sol per quadrum cœpisset spargere mundum
luce sua radios, atris cedentibus umbris,
egerat exiguo paucos menando iuvencos
depellens tecto vasti per pascua saltus.
 lætus et attonitus larga pascebat in herba,
cumque fatigatus patulo sub tegmine, fessa
convictus somno tradidisset membra quieto,
mox divina polo resonans vox labitur alto,
«o quid agis Vates, cur cantus tempora perdis?
 incipe divinas recitare ex ordine leges,
transferre in propriam clarissima dogmata linguam.» 
nec mora post tanti fuerat miracula dicti.
qui prius agricola, mox et fuit ille poeta:
tunc cantus nimio Vates perfusus amore,
 metrica post docta dictavit carmina lingua.
cœperat a prima nascentis origine mundi,
quinque relabentis percurrens tempora secli,
venit ad adventum Christi, qui sanguine mundum
faucibus eripuit tetri miseratus Averni. 







 

Heliand
 
Fitte X
 




______________________________________________________________________________
 
 



 

Giuuitun im thô eft an Galilealand Ioseph endi Maria,
hêlag hîuuiski hebencuninges,
uuârun im an Nazarethburg. Thar the neriondio Krist
uuôhs undar them uuerode, uuard giuuitties ful,
an uuas imu anst godes, he uuas allun liof
 môdarmâgun: he ni uuas ôdrun mannun gilîc,
the gumo an sînera gôdi. Thô he gêrtalo
tuuelibi habde, thô uuard thiu tîd cuman,
that sie thar te Hierusalem, Iudeo liudi
iro thiodgode thionon scoldun,
 uuirkean is uuilleon. Thô uuard thar an thana uuîh innan
thar te Hierusalem Iudeono gisamnod
mancraft mikil. Thar Maria uuas
self an gisîdea endi iru sunu habda,
godes êgan barn. Thô sie that geld habdun,
 erlos an them alaha, sô it an iro êuua gibôd,
gilêstid te iro landuuîsun, thô fôrun im eft thie liudi thanan,
uueros an iro uuillion endi thar an them uuîha afstôd
mahtig barn godes, sô ina thiu môdar thar
ni uuissa te uuâron; ac siu uuânda that he mid them uueroda ford,
 fôri mit iro friundun. Gifrang aftar thiu
eft an ôdrun daga adalcunnies uuîf,
sâlig thiorna, that he undar them gisîdia ni uuas.
Uuard Mariun thô môd an sorgun,
hriuuig umbi iro herta, thô siu that hêlaga barn
 ni fand undar them folca: filu gornoda
thiu godes thiorna. Giuuitun im thô eft te Hierusalem
iro sunu sôkean, fundun ina sittean thar
an them uuîha innan, thar the uuîsa man,
suuîdo glauuua gumon an godes êuua
 lâsun ende lînodun, huô sie lof scoldin
uuirkean mid iro uuordun them, the thesa uuerold giscôp.
Thar sat undar middiun mahtig barn godes,
Krist alouualdo, sô is thea ni mahtun antkennian uuiht,
the thes uuîhes thar uuardon scoldun,
 endi frâgoda sie firiuuitlîco
uuîsera uuordo. Sie uundradun alle,
bihuuî gio sô kindisc man sulica quidi mahti
mid is mûdu gimênean. Thar ina thiu môdar fand
sittean under them gisîdea endi iro sunu grôtta,
 uuîsan undar them uueroda, sprac im mid ira uuordun tô:
«huuî uueldes thu thînera môdar, manno liobosto,
gisidon sulica sorga, that ic thi sô sêragmôd,
idis armhugdig êscon scolda
undar thesun burgliudiun?» Thô sprac iru eft that barn angegin
 uuîsun uuordun: «huuat, thu uuêst garo», quad he,
«that ic thar girîsu, thar ic bi rehton scal
uuonon an uuilleon, thar giuuald habad
mîn mahtig fader.» Thie man ni forstôdun,
thie uueros an them uuîha, bihuuî he sô that uuord gisprac,
 gimênda mid is mûdu: Maria al biheld,
gibarg an ira breostun, sô huuat sô siu gihôrda ira barn sprecan
uuisaro uuordo. Giuuitun im thô eft thanan
fon Hierusalem Ioseph endi Maria,
habdun im te gisîdea sunu drohtines,
 allaro barno bezta, thero the io giboran uurdi
magu fon môdar: habdun im thar minnea tô
thurh hluttran hugi, endi he sô gihôrig uuas,
godes êgan barn gadulingmâgun
thurh is ôdmôdi, aldron sînun:
 ni uuelda an is kindiski thô noh is craft mikil
mannun mârean, that he sulic megin êhta,
giuuald an thesaro uueroldi, ac he im an is uuilleon bêd
githiudo undar thero thiodu thrîtig gêro,
êr than he thar têcan ênig tôgean uueldi,
 seggean them gisîdea, that he selbo uuas
an thesaro middilgard manno drohtin.
Habda im sô bihalden hêlag barn godes
uuord endi uuîsdôm ende allaro giuuitteo mêst,
tulgo spâhan hugi: ni mahta man is an is sprâcun uuerdan,
 an is uuordun giuuar, that he sulic giuuit êhta,
thegan sulica githâhti, ac he im sô githiudo bêd
torhtaro têcno. Ni uuas noh than thiu tîd cuman,
that he ina obar thesan middilgard mârean scolda,
lêrian thie liudi, huuô sie scoldin iro gilôbon haldan,
 uuirkean uuilleon godes. Uuissun that thoh managa
liudi aftar them landa, that he uuas an thit lioht cuman,
thoh sie ina cûdlîco ankennian ni mahtin,
êr than he ina selbo seggean uuelda.







 

Heliand
 
Fitte XI
 




______________________________________________________________________________
 
 



 

Than uaas im Iohannes fon is iugudhêdi
 auuahsan an ênero uuôstunni; thar ni uuas uuerodes than mêr,
bûtan that he thar êncora alouualdon gode,
thegan thionoda: forlêt thioda gimang,
manno gimêndon. Thar uuard im mahtig cuman
an thero uuôstunni uuord fon himila,
 gôdlîc stemna godes, endi Johanne gibod,
that he Cristes cumi endi is craft mikil
obar thesan middilgard mârean scoldi;
hêt ina uuârlîco uuordun seggean,
that uuâri hebanriki helido barnun
 an them landscepi, liudiun ginâhid,
uuelono uunsamost. Im uuas thô uuilleo mikil,
that he fon sulicun sâldun seggean môsti.
Giuuêt im thô gangan, al sô Jordan flôt,
uuatar an uuilleon, endi them uueroda allan dag,
 aftar them landscepi them liudiun cûdda,
that sie mid fastunniu firinuuerc manag,
iro selboro sundia bôttin,
«that gi uuerdan hrênea», quad he. «Hebanriki is
ginâhid manno barnun. Nu lâtad eu an euuan môdsebon
 euuar selboro sundea hreuuan,
lêdas that gi an thesun liohta fremidun, endi mînun lêrun hôread,
uuendeat aftar mînun uuordun. Ic eu an uuatara scal
gidôpean diurlîco, thoh ic euua dâdi ne mugi,
euuar selbaro sundea alâtan,
 that gi thurh mîn handgiuuerc hluttra uuerdan
lêdaro gilêsto: ac the is an thit lioht cuman,
mahtig te mannun endi undar eu middiun stêd,
– thoh gi ina selbun gisehan ni uuillean –,
the eu gidôpean scal an euues drohtines namon
 an thana hâlagon gêst. That is hêrro obar al:
he mag allaro manno gihuuena mêngithâhteo,
sundeono sicoron, sô huene sô sô sâlig môt
uuerden an thesaro uueroldi, that thes uuilleon habad,
that he sô gilêstea, sô he thesun liudiun uuili,
 gibioden barn godes. Ic bium an is bodskepi herod
an thesa uuerold cumen endi scal im thana uueg rûmien,
lêrean thesa liudi, huuô sea sculin iro gilôbon haldan
thurh hluttran hugi, endi that sie an hellea ni thurbin,
faran an fern that hêta. Thes uuirdid sô fagan an is môde
 man te sô managaro stundu, sô huue sô that mên forlâtid,
gerno thes gramon anbusni, – sô mag im thes gôdon giuuirkean,
huldi hebencuninges, – sô huue sô habad hluttra treuua
up te them alomahtigon gode.» Erlos managa
bi them lêrun thô, liudi uuândun,
 uueros uuârlîco, that that uualdand Krist
selbo uuâri, huuanda he sô filu sôdes gisprac,
uuâroro uuordo. Thô uuard that sô uuîdo cûd
obar that forgebana land gumono gihuuilicum,
seggiun at iro seldun: thô quâmun ina sôkean tharod
 fon Hierusalem Iudeo liudio
bodon fon theru burgi endi frâgodun, ef he uuâri that barn godes,
«that hêr lango giu», quadun sie, «liudi sagdun,
uueros uuârlîco, that he scoldi an thesa uuerold cuman».
Iohannes thô gimahalde endi tegegnes sprac
 them bodun baldlîco: «ni bium ic», quad he, «that barn godes,
uuâr uualdand Krist, ac ic scal im thana uueg rûmien,
hêrron mînumu.» Thea helidos frugnun,
thea thar an them ârundie erlos uuârun,
bodon fon thero burgi: «ef thu nu ni bist that barn godes,
 bist thu than thoh Elias, the hêr an êrdagun
uuas undar thesumu uuerode? He is uuiscumo
eft an thesan middilgard. Saga ûs huuat thu manno sîs!
Bist thu ênig thero, the hêr êr uuâri
uuîsaro uuârsaguno? Huuat sculun uui them uuerode fon thi
 seggean te sôdon? Neo hêr êr sulic ni uuard
an thesun middilgard man ôdar cuman
dâdiun sô mâri. Bihuuî thu hêr dôpisli
fremis undar thesumu folke, ef thu tharo forasagono
ênhuuilic ni bist?» Thô habde eft garo
 Iohannes the gôdo glau anduuordi:
«Ic bium forabodo frâon mînes,
liobes hêrron; ic scal thit land recon,
thit uuerod aftar is uuillion. Ic hebbiu fon is uuorde mid mi
stranga stemna, thoh sie hêr ni uuillie forstandan filo
 uuerodes an thesaro uuôstunni. Ni bium ic mid uuihti gilîh
drohtine mînumu: he is mid is dâdiun sô strang,
sô mâri endi sô mahtig – that uuirdid managun cûd,
uuerun aftar thesaro uueroldi – that ic thes uuirdig ni bium,
that ic môti an is giscuoha, thoh ic sî is scalc êgan,
 an sô rîkiumu drohtine, thea reomon antbindan:
sô mikilu is he betara than ic. Nis thes bodon gimaco
ênig obar erdu, ne nu aftar ni scal
uuerdan an thesaro uueroldi. Hebbiad euuan uuillion tharod,
liudi euuan gilôbon: than eu lango scal
 uuesan euua hugi hrômag; than gi helligithuuing,
forlâtad lêdaro drôm endi sôkead eu lioht godes,
upôdes hêm, êuuig rîki,
hôhan hebenuuang. Ne lâtad euuan hugi tuuîflien!»







 

Heliand
 
Fitte XII
 




______________________________________________________________________________
 
 



 

Sô sprac thô iung gumo bi godes lêrun
 mannun te mârdu. Manag samnoda
thar te Bethania barn Israheles;
quâmun thar te Iohannese cuningo gisîdos,
liudi te lêrun endi iro gilôbon antfengun.
He dôpte sie dago gihuuilikes endi im iro dâdi lôg,
 uurêdaro uuillion, endi lobode im uuord godes, 
hêrron sînes: «Hebenrîki uuirdid», quad he,
«garu gumono sô huuem, sô ti gode thenkid
endi an thana hêleand uuili hluttro gilôbean,
lêstean is lêra». Thô ni uuas lang te thiu,
 that im fon Galilea giuuêt godes êgan barn,
diurlîc drohtines sunu, dôpi sôkean.
Uuas im thô an is uuastme uualdandes barn,
al sô he mid thero thiodu thrîtig habdi
uuintro an is uueroldi. Thô he an is uuilleon quam,
 thar Iohannes an Iordana strôme
allan langan dag liudi manage
dôpte diurlîco. Reht sô he thô is drohtin gisah,
holden hêrron, sô uuard im is hugi blîdi,
thes im the uuilleo gistôd, endi sprac im thô mid is uuordun tô,
 suuîdo gôd gumo, Iohannes te Kriste:
«nu cumis thu te mînero dôpi, drohtin frô mîn,
thiodgumono bezto: sô scolde ic te thînero duan,
huuand thu bist allaro cuningo craftigost.» Krist selbo gibôd,
uualdand uuârlîco, that he ni sprâki thero uuordo than mêr:
 «uuêst thu, that ûs sô girîsid», quad he, «allaro rehto gihuuilig
te gifulleanne forduuardes nu
an godes uuilleon». Iohannes stôd,
dôpte allan dag druhtfolc mikil,
uuerod an uuatere endi ôk uualdand Krist,
 hêran hebencuning handun sînun
an allaro bado them bezton endi im thar te bedu gihnêg 
an cneo craftag. Krist up giuuêt
fagar fon them flôde, fridubarn godes,
liof liudio uuard. Sô he thô that land ofstôp,
 sô anthlidun thô himiles doru, endi quam the hêlago gêst
fon them alouualdon obane te Kriste:
– uuas im an gilîcnissie lungres fugles,
diurlîcara dûbun – endi sat im uppan ûses drohtines ahslu,
uuonoda im obar them uualdandes barne. Aftar quam thar uuord fon himile,
 hlûd fon them hôhon radura en grôtta thane hêleand selbon,
Krist, allaro cuningo bezton, quad that he ina gicorana habdi
selbo fon sînun rîkea, quad that im the sunu lîcodi
bezt allaro giboranaro manno, quad that he im uuâri allaro barno liobost.
That môste Iohannes thô, al sô it god uuelde,
 gisehan endi gihôrean. He gideda it sân aftar thiu
mannun mâri, that sie thar mahtigna
hêrron habdun: «thit is», quad he, «hebencuninges sunu,
ên alouualdand: thesas uuilleo ic urcundeo
uuesan an thesaro uueroldi, huuand it sagda mi uuord godes,
 drohtines stemne, thô he mi dôpean hêt
uueros an uuatare, sô huuar sô ic gisâhi uuârlîco
thana hêlagon gêst fan hebanuuange
an thesan middilgard ênigan man uuaron,
cuman mid craftu; that quad, that scoldi Crist uuesan,
 diurlîc drohtines suno. He dôpean scal
an thana hêlagan gêst endi hêlean managa
manno mêndâdi. He habad thia maht fon gode,
that he alâtan mag liudeo gihuuilicun
saca endi sundea. Thit is selbo Krist,
 godes êgan barn, gumono bezto,
fridu uuid fîundun. Uuala that eu thes mag frâhmôd hugi
uuesan an thesaro uueroldi, thes eu the uuilleo gistôd,
that gi sô libbeanda thana landes uuard
selbon gisâhun. Nu môt sliumo sundeono lôs
 manag gêst faran an godes uuilleon
tionon atômid, the mid treuuon uuili
uuid is uuini uuirkean endi an uualdand Krist
fasto gilôbean. That scal te frumun uuerden
gumono sô huuilicun, sô that gerno dôt».







 

Heliand
 
Fitte XIII
 




______________________________________________________________________________
 
 



 


 
Christi Versuchung (Book of Kells, um  )
 
 Sô gefragn ic that Iohannes thô gumono gihuuilicun,
loboda them liudiun lêra Kristes,
hêrron sines, endi hebenrîki
te giuuinnanne, uuelono thane mêston,
sâlig sinlîf. Thô he im selbo giuuêt
 aftar them dôpislea, drohtin the gôdo,
an êna uuôstunnea, uualdandes sunu;
uuas im thar an thero ênôdi erlo drohtin
lange huuîla; ne habda liudeo than mêr,
seggeo te gisîdun, al sô he im selbo gicôs:
 uuelda is thar lâtan coston craftiga uuihti,
selbon Satanasan, the gio an sundea spenit,
man an mênuuerk: he consta is môdsebon,
uurêdan uuilleon, huuô he thesa uuerold êrist,
an them anginnea irminthioda
 bisuêc mit sundiun, thô he thiu sinhîun tuuê,
Âdaman endi Êuan, thurh untreuua
forlêdda mid luginun, that liudo barn
aftar iro hinferdi hellea sôhtun,
gumono gêstos. Thô uuelda that god mahtig,
 uualdand uuendean endi uuelda thesum uuerode forgeben
hôh himilrîki: bethiu he herod hêlagna bodon,
is sunu senda. That uuas Satanase
tulgo harm an is hugi: afonsta hebanrîkies
manno cunnie: uuelda thô mahtigna
 mid them selbon sacun sunu drohtines,
them he Âdaman an êrdagun
darnungo bidrôg, that he uuard is drohtine lêd,
bisuuêc ina mid sundiun – sô uuelda he thô selban dôn
hêlandean Krist. Than habda he is hugi fasto
 uuid thana uuamscadon, uualdandes barn,
herte sô giherdid: uuelda hebenrîki
liudiun gilêstean. Uuas im thes landes uuard
an fastunnea fiortig nahto,
manno drohtin, sô he thar mates ni antbêt;
 than langa ni gidorstun im dernea uuihti,
nîdhugdig fîund, nâhor gangan,
grôtean ina geginuuardan: uuânde that he god ênfald,
forûtar mancunnies uuiht mahtig uuâri,
hêleg himiles uuard. Sô he ina thô gehungrean lêt,
 that ina bigan bi thero mennisko môses lustean
aftar them fiuuartig dagun, the fîund nâhor geng,
mirki mênscado: uuânda that he man ênuald
uuâri uuissungo, sprac im thô mid is uuordun tô,
grôtta ina the gêrfîund: «ef thu sîs godes sunu», quad he,
 «behuuî ni hêtis thu than uuerdan, ef thu giuuald habes,
allaro barno bezt, brôd af thesun stênun?
Gehêli thînna hungar.» Thô sprac eft the hêlago Crist:
«ni mugun eldibarn», quad he, «ênfaldes brôdes,
liudi libbien, ac sie sculun thruh lêra godes
 uuesan an thesero uueroldi endi sculun thiu uuerc frummien,
thea thar uuerdad ahlûdid fon thero hêlogun tungun,
fon them galme godes: that is gumono lîf
liudeo sô huilicon, sô that lêstean uuili,
that fon uualdandes uuorde gebiudid.»
 Thô bigan eft niuson endi nâhor geng
unhiuri fîund ôdru sîdu,
fandoda is frôhan. That fridubarn tholode
uurêdes uuilleon endi im giuuald forgaf,
that he umbi is craft mikil coston môsti,
 lêt ina thô lêdean thana liudscadon,
that he ina an Hierusalem te them godes uuîha,
alles obanuuardan, up gisetta
an allaro hûso hôhost, endi hoscuuordun sprac,
the gramo thurh gelp mikil: «ef thu sîs godes sunu», quad he,
 «scrîd thi te erdu hinan. Gescriban uuas it giu lango,
an bôcun geuuriten, huuô giboden habad
is engilun alomahtig fader,
that sie thi at uuege gehuuem uuardos sindun,
haldad thi undar iro handun. Huuat, thu huuargin ni tharft
 mid thînun fôtun an felis bespurnan,
an hardan stên.» Thô sprac eft the hêlago Crist,
allaro barno bezt: «sô is ôc an bôcun gescriban», quad he,
«that thu te hardo ni scalt hêrran thînes,
fandon thînes frôhan: that nis thi allaro frumono negên.»
 Lêt ina thô an thana thriddean sîd thana thiodscadon
gibrengen uppan ênan berg then hôhon: thar ina the balouuîso
lêt al obarsehan irminthiode,
uuonodsaman uuelon endi uueroldrîki
endi all sulic ôdes, sô thius erda bihabad
 fagororo frumono, endi sprac im thô the fîund angegin,
quad that he im that al sô gôdlîc forgeben uueldi,
hôha heridômos, «ef thu uuilt hnîgan te mi,
fallan te mînun fôtun endi mi for frôhan habas,
bedos te mînun barma. Than lâtu ic thi brûcan uuel
 alles thes ôduuelon, thes ic thi hebbiu giôgit hîr.»
Thô ni uuelda thes lêdan uuord lengeron huuîle
hôrean the hêlago Crist, ac he ina fon is huldi fordrêf,
Satanasan forsuuêp, endi sân aftar sprac
allaro barno bezt, quad that man bedon scoldi
 up te them alomahtigon gode endi im ênum thionon
suuîdo thiolico thegnos managa,
helidos aftar is huldi: «thar ist thiu helpa gelang
manno gehuuilicun.» Thô giuuêt im the mênscado,
suuîdo sêragmôd Satanas thanan,
 fîund undar ferndalu. Uuard thar folc mikil
fon them alouualdan obana te Criste
godes engilo cumen, thie im sîdor iungardôm,
scoldun ambahtscepi aftar lêstien,
thionon thiolîco: sô scal man thiodgode,
 hêrron aftar huldi, hebancuninge.







 

Heliand
 
Fitte XIV
 




______________________________________________________________________________
 
 



 

Uuas im an them sinuueldi sâlig barn godes
lange huîle, untthat im thô liobora uuard,
that he is craft mikil cûdien uuolda
uueroda te uuillion. Thô forlêt he uualdes hlêo,
 ênôdies ard endi sôhte im eft erlo gemang,
mâri meginthiode endi manno drôm,
geng im thô bi Iordanes stade: thar ina Iohannes antfand,
that fridubarn godes, frôhan sînan,
hêlagana hebencuning, endi them helidun sagda,
 Iohannes is iungurun, thô he ina gangan gesah:
«thit is that lamb godes, that thar lôsean scal
af thesaro uuîdon uuerold uurêda sundea,
mancunneas mên, mâri drohtin,
cuningo craftigost.» Krist im ford giuuêt
 an Galileo land, godes êgan barn,
fôr im te them friundun, thar he afôdit uuas,
tîrlîco atogan, endi talda mid uuordun
Krist undar is cunnie, cuningo rîkeost,
huuô sie scoldin iro selboro sundea bôtean,
 hêt that sie im iro harmuuerc manag hreuuan lêtin,
feldin iro firindâdi: «nu is it all gefullot sô,
sô hîr alde man êr huuanna sprâcun,
gehêtun eu te helpu hebenrîki:
nu is it giu ginâhid thurh thes neriandan craft: thes môtun gi neotan ford,
 sô huue sô gerno uuili gode theonogean,
uuirkean aftar is uuilleon.» Thô uuard thes uuerodes filu,
thero liudeo an lustun: uurdun im thea lêra Cristes,
sô suôtea them gisîdea. He bigan im samnon thô
gumono te iungoron, gôdoro manno,
 uuordspâha uueros. Geng im thô bi ênes uuatares stade,
that thar habda Iordan aneban Galileo land
ênna sê geuuarhtan. Thar he sittean fand
Andreas endi Petrus bi them ahastrôme,
bêdea thea gebrôdar, thar sie an brêd uuatar
 suuîdo niudlîco netti thenidun,
fiscodun im an them flôde. Thar sie that fridubarn godes
bi thes sêes stade selbo grôtta,
hêt that sie im folgodin, quad that he im sô filu uuoldi
godes rîkeas forgeben; «al sô git hîr an Iordanes strôme
 fiscos fâhat, sô sculun git noh firiho barn
halon te incun handun, that sie an hebenrîki
thurh inca lêra lîdan môtin,
faran folc manag.» Thô uuard frômôd hugi
bêdiun them gibrôdrun: antkendun that barn godes,
 lioban hêrron: forlêtun al saman
Andreas endi Petrus, sô huuat sô sie bi theru ahu habdun,
geuunstes bi them uuatare: uuas im uuilleo mikil,
that sie mid them godes barne gangan môstin,
samad an is gisîdea, scoldun sâliglîco
 lôn antfâhan: sô dôt liudeo so huuilic,
sô thes hêrran uuili huldi githionon,
geuuirkean is uuilleon. Thô sie bi thes uuatares stade
furdor quâmun, thô fundun sie thar ênna frôdan man
sittean bi them sêuua endi is suni tuuêne,
 Iacobus endi Iohannes: uuârun im iunga man.
Sâtun im thâ gesunfader an ênumu sande uppen,
brugdun endi bôttun bêdium handun
thiu netti niudlîco, thea sie habdun nahtes êr
forsliten an them sêuua. Thar sprac im selbo tô
 sâlig barn godes, hêt that sie an thana sîd mid im,
Iacobus endi Iohannes, gengin bêdie,
kindiunge man. Thô uuârun im Kristes uuord
sô uuirdig an thesaro uueroldi, that sie bi thes uuatares stade
iro aldan fader ênna forlêtun,
 frôdan bi them flôde, endi al that sie thar fehas êhtun,
nettiu endi neglitskipu, gecurun im thana neriandan Krist,
hêlagna te hêrron, uuas im is helpono tharf
te githiononne: sô is allaro thegno gehuuem,
uuero an thesero uueroldi. Thô giuuêt im the uualdandes sunu
 mid them fiuuariun ford, endi im thô thana fîfton gicôs
Krist an ênero côpstedi, cuninges iungoron,
môdspâhana man: Mattheus uuas he hêtan,
uuas im ambahteo edilero manno,
scolda thar te is hêrron handun antfâhan
 tins endi tolna; treuua habda he gôda,
âdalandbâri: forlêt al saman
gold endi silubar endi geba managa,
diurie mêdmos, endi uuard im ûses drohtines man;
côs im the cuninges thegn Crist te hêrran,
 milderan mêdomgebon, than êr is mandrohtin
unâri an thesero uueroldi: feng im uuôdera thing,
langsamoron râd. Thô uuard it allun them liudiun cûd,
fon allaro burgo gihuuem, huuô that barn godes
samnode gesîdos endi selbo gesprac
 sô manag uuîslîc uuord endi uuâres sô filu,
torhtes gitôgde endi têcan manag
geuuarhte an thesero uueroldi. Uuas that an is uuordun scîn
iac an is dâdiun sô same, that he drohtin uuas,
himilisc hêrro endi te helpu quam
 an thesan middilgard manno barnun,
liudiun te thesun liohta. 







 

Heliand
 
Fitte XV
 




______________________________________________________________________________
 
 



 

 Oft gededa he that an them lande scîn,
than he thar torhlîco sô manag têcan giuuarhte,
thar he hêlde mid is handun halte endi blinde,
lôsde af theru lêfhêdi liudi manage,
 af sulicun suhtiun, sô than allaro suâroston
an firiho barn fîund biuurpun,
tulgo langsam legar. Thô fôrun thar thie liudi tô
allaro dago gehuuilikes, thar ûsa drohtin uuas
selbo undar them gisîdie, untthat thar gesamnod uuard
 meginfolc mikil managero thiodo,
thoh sie thar alle be gelîcumu gelôbon ni quâmin.
uueros thurh ênan uuilleon: sume sôhtun sie that uualdandes barn,
armoro manno filu – uuas im âtes tharf –,
that sie im thar at theru menigi mates endi drankes,
 thigidin at theru thiodu; huuand thar uuas manag thegan sô gôd,
thie ira alamosnie armun mannun
gerno gâbun. Sume uuârun sie im eft Iudeono cunnies,
fêgni folcskepi: uuârun thar gefarana te thiu,
that sie ûses drohtines dâdio endi uuordo
 fâron uuoldun, habdun im fêgnien hugi,
uurêden uuillion: uuoldun uualdand Crist
alêdien them liudiun, that sie is lêron ni hôrdin,
ne uuendin aftar is uuillion. Suma uuârun sie im eft sô uuîse man,
uuârun im glauuue gumon endi gode uuerde,
 alesane undar them liudiun, quâmun im tharod be them lêron Cristes,
that sie is hêlag uuord hôrien môstin,
lînon endi lêstien: habdun mid iro gelôbon te im
fasto gefangen, habdun im ferhten hugi,
uuurdun is thegnos te thiu, that he sie an thioduuelon
 aftar iro êndagon up gebrâhti,
an godes rîki. He sô gerno antfeng
mancunnies manag endi mundburd gihêt
te langaru huîlu, endi mahta sô gilêstien uuel.
Thô uuard thar megin sô mikil umbi thana mârion Crist,
 liudio gesamnod: thô gisah he fon allun landun cuman,
fon allun uuîdun uuegun uuerod tesamne
lungro liudio: is lof uuas sô uuîdo
managun gemârid. Thô giuuêt im mahtig self
an ênna berg uppan, barno rîkiost,
 sundar gesittien, endi im selbo gecôs
tuuelibi getalda, treuuafta man,
gôdoro gumono, thea he im te iungoron ford
allaro dago gehuuilikes, drohtin uuelda
an is gesîdskepea simblon hebbean.
 Nemnida sie thô bi naman endi hêt sie im thô nâhor gangan,
Andreas endi Petrus êrist sâna,
gebrôdar tuuêne, endi bêdie mid im,
Iacobus endi Iohannes: sie uuârun gode uuerde;
mildi uuas he im an is môde; sie uuârun ênes mannes suni
 bêdie bi geburdiun; sie côs that barn godes
gôde te iungoron endi gumono filu,
mâriero manno: Mattheus endi Thomas,
Iudasas tuuêna endi Iacob ôdran,
is selbes suuiri: sie uuârun fon gisustruonion tuuêm
 cnôsles cumana, Krist endi Iacob,
gôde gadulingos. Thô habda thero gumono thar
the neriendo Krist niguni getalde,
treuuafte man: thô hêt he ôc thana tehandon gangan
selbo mid them gisîdun: Sîmon uuas he hêtan;
 hêt ôc Bartholomeus an thana berg uppan
faran fan them folke âdrum endi Philippus mid im,
treuuafte man. Thô gengun sie tuuelibi samad,
rincos te theru rûnu, thar the râdand sat,
managoro mundboro, the allumu mancunnie
 uuid hellie gethuuing helpan uuelde,
formon uuid them ferne, sô huuem sô frummien uuili
sô lioblîka lêra, sô he them liudiun thar
thurh is giuuit mikil uuîsean hogda.







 

Heliand
 
Fitte XVI
 




______________________________________________________________________________
 
 



 

Thô umbi thana neriendon Krist nâhor gengun
 sulike gesîdos, sô he im selbo gecôs,
uualdand undar them uuerode. Stôdun uuîsa man,
gumon umbi thana godes sunu gerno suuîdo,
uueros an uuilleon: uuas im thero uuordo niud,
thâhtun endi thagodun, huuat im thero thiodo drohtin,
 uueldi uualdand self uuordun cûdien
thesum liudiun te liobe. Than sat im the landes hirdi
geginuuard for them gumun, godes êgan barn:
uuelda mid is sprâcun spâhuuord manag
lêrean thea liudi, huuô sie lof gode
 an thesum uueroldrîkea uuirkean scoldin.
Sat im thô endi suuîgoda endi sah sie an lango,
uuas im hold an is hugi hêlag drohtin,
mildi an is môde, endi thô is mund antlôc,
uuîsde mid uuordun uualdandes sunu
 manag mârlîc thing endi them mannum sagde
spâhun uuordun, them the he te theru sprâcu tharod, 
Krist alouualdo, gecoran habda,
huuilike uuârin allaro irminmanno
gode uuerdoston gumono cunnies;
 sagde im thô te sôdan, quad that thie sâliga uuârin,
man an thesoro middilgardun, thie hêr an iro môde uuârin
 hurh ôdmôdi: «them is that êuuana rîki,
suuîdo hêlaglîc an hebanuuange
sinlîf fargeben.» Quad that ôc sâlige uuârin
 mâdmundie man: «thie môtun thie mârion erde,
ofsittien that selbe rîki.» Quad that ôc sâlige uuârin,
thie hîr uuiopin iro uuammun dâdi; «thie môtun eft uuillion gebîdan,
frôfre an iro frâhon rîkia. Sâlige sind ôc, the sie hîr frumono gilustid,
rincos, that sie rehto adômien. Thes môtun sie uuerdan an them rîkia drohtines
 gifullit thurh iro ferhton dâdi: sulîcoro môtun sie frumono bicnêgan
thie rincos, thie hîr rehto adômiad, ne uuilliad an rûnun besuuîcan
man, thar sie at mahle sittiad. Sâlige sind ôc them hîr mildi uuirdit
hugi an helido briostun: them uuirdit the hêlego drohtin,
mildi mahtig selbo. Sâlige sind ôc undar thesaro managon thiodu,
 thie hebbiad iro herta gihrênod: thie môtun thane hebenes uualdand
sehan an sînum rîkea.» Quad that ôc sâlige uuârin,
«thie the fridusama undar thesumu folke libbiad endi ni uuilliad êniga fehta geuuirken,
saca mid iro selboro dâdiun: thie môtun uuesan suni drohtines genemnide,
huuande he im uuil genâdig uuerden; thes môtun sie niotan lango
 selbon thes sînes rîkies.» Quad that ôc sâlige uuârin
thie rincos, the rehto uueldin, «endi thurh that tholod rîkioro manno
heti endi harmquidi: them is ôc an himile eft
godes uuang forgeben endi gêstlîc lîf
aftar te êuuandage, sô is io endi ni cumit,
 uuelan uunsames.» Sô habde thô uualdand Crist
for them erlon thar ahto getalda
sâlda gesagda; mid them scal simbla gihuue
himilrîk gehalon, ef he it hebbien uuili,
ettho he scal te êuuandaga aftar tharbon
 uuelon endi uuillion, sîdor he these uuerold agibid,
erdlîbigiscapu, endi sôkit im ôdar lioht
sô liof sô lêd, sô he mid thesun liudiun hêr
giuuercod an thesoro uueroldi, al sô it thar thô mid is uuordun sagde
Crist alouualdo, cuningo rîkiost
 godes êgen barn iungorun sînun:
«Ge uuerdat ôc sô sâlige», quad he, «thes iu saca biodat
liudi aftar theson lande endi lêd sprecat,
hebbiad iu te hosca endi harmes filu
geuuirkiad an thesoro uueroldi endi uuîti gefrummiad,
 felgiad iu firinsprâka endi fîundscepi,
lâgniad iuuua lêra, dôt iu lêdes filu,
harmes thurh iuuuen hêrron. Thes lâtad gi euuan hugi simbla,
lîf an lustun, huuand iu that lôn stendit
an godes rîkia garu, gôdo gehuuilikes,
 mikil endi managfald: that is iu te mêdu fargeben,
huuand gi hêr êr biforan arbid tholodun,
uuîti an thesoro uueroldi. Uuirs is them ôdrun,
gibidig grimmora thing, them the hêr gôd êgun,
uuîdan uuorolduuelon: thie forslîtat iro uunnia hêr;
 geniudot sie genôges, sculun eft narouuaro thing
aftar iro hinferdi helidos tholoian.
Than uuôpian thar uuanscefti, thie hêr êr an uunnion sîn,
libbiad an allon lustun, ne uuilliad thes farlâtan uuiht,
mênigithâhtio, thes sie an iro môd spenit,
 lêdoro gilêstio. Than im that lôn cumid,
ubil arbetsam, than sie is thane endi sculun
sorgondi gesehan. Than uuirdid im sêr hugi,
thes sie thesero uueroldes sô filu uuillean fulgengun,
man an iro môdsebon. Nu sculun gi im that mên lahan,
 uuerean mid uuordun, al sô ic giu nu geuuîsean mag,
seggean sôdlîco, gesîdos mîne,
uuârun uuordun, that gi thesoro uueroldes nu ford
sculun salt uuesan, sundigero manno,
bôtian iro baludâdi, that sie an betara thing,
 folc farfâhan endi forlâtan fîundes giuuerk,
diubales gedâdi, endi sôkean iro drohtines rîki.
Sô sculun gi mid iuuuon lêrun liudfolc manag
uuendean aftar mînon uuilleon. Ef iuuuar than auuirdid huuilic,
farlâtid thea lêra, thea he lêstean scal,
 than is im sô them salte, the man bi sêes stade
uuîdo teuuirpit: than it te uuihti ni dôg,
ac it firiho barn fôtun spurnat,
gumon an greote. Sô uuirdid them, the that godes uuord scal
mannum mârean: ef he im than lâtid is môd tuuehon,
 that hi ne uuillea mid hluttro hugi te hebenrîkea
spanen mid is sprâcu endi seggean spel godes,
ac uuenkid thero uuordo, than uuirdid im uualdand gram,
mahtig môdag, endi sô samo manno barn;
uuirdid allun than irminthiodun,
 liudiun alêdid, ef is lêra ni dugun.»







 

Heliand
 
Fitte XVII
 




______________________________________________________________________________
 
 



 

So sprac he thô spâhlîco endi sagda spel godes,
lêrde the landes uuard liudi sîne
mid hluttru hugi. Helidos stôdun,
gumon umbi thana godes sunu gerno suîdo,
 uueros an uuilleon: uuas im thero uuordo niud,
thâhtun endi thagodun, gihôrdun thesoro thiodo drohtin
seggean êu godes eldibarnun;
gihêt im hebenrîki endi te them helidun sprac:
«ôc mag ic iu seggean, gesîdos mîna,
 uuârun uuordun, that gi thesoro uueroldes nu ford
sculun lioht uuesan liudio barnun,
fagar mid firihun obar folc manag,
uulitig endi uunsam: ni mugun iuuua uuerk mikil
biholan uuerdan, mid huuilico gi sea hugi cûdeat:
 than mêr the thiu burg ni mag, thiu an berge stâd,
hô holmklibu, biholen uuerden,
uurisilîc giuuerc, ni mugun iuuua uuord than mêr
an thesoro middilgard mannum uuerden,
iuuua dâdi bidernit. Dôt, sô ic iu lêriu:
 lâtad iuuua lioht mikil liudiun skînan,
manno barnun, that sie farstandan iuuuan môdsebon,
iuuua uuerc endi iuuuan uuilleon, endi thes uualdand god
mit hluttro hugi, himiliscan fader,
lobon an thesumu liohte, thes he iu sulica lêra fargaf.
 Ni scal neoman lioht, the it habad, liudiun dernean,
te hardo behuuelbean, ac he it hôho scal
an seli settean, that thea gesehan mugin
alla gelico, thea thar inna sind,
helidos an hallu. Than halt ni sculun gi iuuua hêlag uuord
 an thesumu landskepa liudiun dernien,
helidcunnie farhelan, ac ge it hôho sculun
brêdean, that gibod godes, that it allaro barno gehuuilic,
obar al thit landscepi liudi farstandan
endi sô gefrummien, sô it an forndagun
 tulgo uuîse man uuordun gesprâcun,
than sie thana aldan êuu erlos heldun,
endi ôc sulicu suuîdor, sô ic iu nu seggean mag,
alloro gumono gehuuilic gode thionoian,
than it thar an them aldom êuua gebeode.
 Ni uuâniat gi thes mit uuihtiu, that ic bi thiu an thesa uuerold quâmi,
that ic thana aldan êu irrien uuillie,
fellean undar thesumu folke eftho thero forasagono
uuord uuidaruuerpen, thea hêr sô giuuârea man
barlîco gebudun. Êr scal bêdiu tefaran,
 himil endi erde, thiu nu bihlidan standat,
êr than thero uuordo uuiht bilîba
unlêstid an thesumu liohte, thea sie thesum liudiun hêr
uuârlîco gebudun. Ni quam ic an thesa uuerold te thiu,
that ic feldi thero forasagono uuord, ac ic siu fullien scal,
 ôkion endi nîgean eldibarnum,
thesumu folke te frumu. That uuas forn gescriban
an them aldon êo – ge hôrdun it oft sprecan
uuorduuîse man –: sô huue sô that an thesoro uueroldi gidôt,
that he âdrana aldru bineote,
 lîbu bilôsie, them sculun liudio barn
dôd adêlean. Than uuilleo ic it iu diopor nu,
furdur bifâhan: sô huue sô ina thurh fîundskepi,
man uuidar ôdrana an is môdsebon
bilgit an is breostun – huuand sie alle gebrôdar sint,
 sâlig folc godes, sibbeon bitengea,
man mid mâgskepi –, than uuirdit thoh huue ôdrumu an is môde sô gram,
lîbes uueldi ina bilôsien, of he mahti gilêstien sô:
than is he sân afêhit endi is thes ferahas scolo,
al sulikes urdêlies sô the ôdar uuas,
 the thurh is handmegin hôbdo bilôsde
erl ôdarna. Ôc is an them êo gescriban
uuârun uuordun, sô gi uuiton alle,
than man is nâhiston niudlîco scal
minnian an is môde, uuesen is mâgun hold,
 gadulingun gôd, uuesen is geba mildi,
frâhon is friunda gehuuane, endi scal is fîund hatan,
uuiderstanden them mid strîdu endi mid starcu hugi,
uuerean uuidar uurêdun. Than seggeo ic iu te uuâron nu,
fullîcur for thesumu folke, that gi iuuua fîund sculun
 minneon an iuuuomu môde, sô samo sô gi iuuua mâgos dôt,
an godes namon. Dôt im gôdes filu,
tôgeat im hluttran hugi, holda treuua,
liof uuidar ira lêde. That is langsam râd
manno sô huuilicumu, sô is môd te thiu
 geflîit uuidar is fîunde. Than môtun gi thea fruma êgan,
that gi môtun hêten hebencuninges suni,
is blîdi barn. Ne mugun gi iu betaran râd
geuuinnan an thesoro uueroldi. Than seggio ic iu te uuâron ôc,
barno gehuilicum, that gi ne mugun mid gibolgono hugi
 iuuuas gôdes uuiht te godes hûsun
uualdande fargeban, that it imu uuirdig sî
te antfâhanne, sô lango sô thu fîundskepies uuiht,
uuider ôdran man inuuid hugis.
Êr scalt thu thi simbla gesônien uuid thana sacuualdand,
 gemôdi gimahlean: sîdor maht thu mêdmos thîna
te them godes altere ageban: than sind sie themu gôdan uuerde,
hebencuninge. Mêr sculun gi aftar is huldi thionon,
godes uuilleon fulgân, than ôdra Iudeon duon,
ef gi uuilleat êgan êuuan rîki,
 sinlîf sehan. Ôc scal ic iu seggean noh,
huuô it thar an them aldon êo gebiudid,
that ênig erl ôdres idis ni bisuuîca,
uuîf mid uuammu. Than seggio ic iu te uuâron ôc,
that thar man is siuni mugun suuîdo farlêdean
 an mirki mên, ef hi ina lâtid is môd spanen,
that he beginna thero girnean, thiu imu gegangan ni scal.
Than habed he an imu selbon sân sundea geuuarhta,
geheftid an is hertan helliuuîti.
Ef than thana man is siun uuili ettha is suîdare hand
 farlêdien is lido huuilic an lêdan uueg,
than is erlo gehuuem ôdar betara,
firiho barno, that he ina fram uuerpa
endi thana lid lôsie af is lîchamon
endi ina âno cuma up te himile,
 than he sô mid allun te them inferne,
huuerbe mid sô hêlun an helligrund.
Than mênid thiu lêfhêd, that ênig liudeo ni scal
farfolgan is friunde, ef he ina an firina spanit,
suâs man an saca: than ne sî he imu eo sô suuîdo an sibbiun bilang,
 ne iro mâgskepi sô mikil, ef he ina an mord spenit,
bêdid baluuuerco; betera is imu than ôdar,
that he thana friund fan imu fer faruuerpa,
mîde thes mâges endi ni hebbea thar êniga minnea tô,
that he môti êno up gestîgan
 hô himilrîki, than sie helligethuing,
brêd baluuuîti bêdea gisôkean,
ubil arbidi. 







 

Heliand
 
Fitte XVIII
 




______________________________________________________________________________
 
 



 

 Ôc is an them êo gescriban
uuârun uuordun, sô gi uuitun alle,
that mîde mênêdos mancunnies gehuuilic,
 ni forsuerie ina selbon, huuand that is sundie te mikil,
farlêdid liudi an lêdan uueg.
Than uuilleo ic iu eft seggean, than sân ni suerea neoman
ênigan êdstaf eldibarno,
ne bi himile themu hôhon, huuand that is thes hêrron stôl,
 ne bi erdu thar undar, huuand that is thes alouualdon
fagar fôtscamel, nec ênig firiho barno
ne suuerea bi is selbes hôbde, huuand he ni mag thar ne suuart ne huuît
ênig hâr geuuirkean, bûtan sô it the hêlago god,
gemarcode mahtig; bethiu sculun mîdan filu
 erlos êduuordo. Sô huue sô it ofto dôt,
sô uuirdid is simbla uuirsa, huuand he imu giuuardon ni mag.
Bithiu scal ic iu nu te uuârun uuordun gibeodan,
that gi neo ne suerien suuîdoron êdos,
mêron met mannun, bûtan sô ic iu mid mînun hêr
 suuîdo uuârlico uuordun gebiudu:
ef man huuemu saca sôkea, biseggea that uuâre,
quede iâ, gef it sî, geha thes thar uuâr is,
quede nên, af it nis, lâta im genôg an thiu;
sô huat sô is mêr obar that man gefrummiad,
 sô cumid it al fan ubile eldibarnun,
that erl thurh untreuua ôdres ni uili
uuordo gelôbian. Than seggio ic iu te uuâron ôc,
huuô it thar an them aldon êo gebiudit:
sô hue sô ôgon genimid ôdres mannes,
 lôsid af is lîchaman, ettha is lido huilican,
that he it eft mid is selbes scal sân antgelden
mid gelîcun lidion. Than uuillio ic iu lêrian nu,
that gi sô ni uurecan uurêda dâdi,
ac that gi thurh ôdmôdi al gethologian
 uuîties endi uuammes, sô huat sô man iu an thesoro uueroldi gedôe.
Dôe alloro erlo gehuilic ôdrom manne
frume endi gefôri, sô he uuillie, that im firiho barn
gôdes angegin dôen. Than uuirdit im god mildi,
liudio sô huilicum, sô that lêstien uuili.
 Êrod gi arme man, dêliad iuuan ôduuelon
undar thero thurftigon thiodu; ne rôkead, huuedar gi is ênigan thanc antfâhan
eftho lôn an thesoro lêhneon uueroldi, ac huggeat te iuuuomu leobon hêrran
thero gebono te gelde, that sie iu god lôno,
mahtig mundboro, sô huuat sô gi is thurh is minnes gidôt.
 Ef thu than gebogean uuili gôdun mannun
fagare fehoscattos, thar thu eft frumono hugis
mêr antfâhan, te huuî habas thu thes êniga mêda fon gode
ettha lôn an themu is liohte? huuand that is lêhni feho.
Sô is thes alles gehuuat, the thu ôdrun geduos
 liudeon te leobe, thar thu hugis eft gelîc neman
thero uuordo endi thero uuerco: te huuî uuêt thi thes ûsa uualdand thanc,
thes thu thîn sô bifilhis endi antfâhis eft than thu uuili?
Iuuuan ôduuelon geban gi them armun mannun,
the ina iu an thesoro uueroldi ne lônon endi rômot te iuuues uualdandes rîkea.
 Te hlûd ni dô thu it, than thu mid thînun handun bifelhas
thîna alamosna themu armon manne, ac dô im thurh ôdmôdien
gerno thurh godes thanc: than môst thu eft geld niman,
suuîdo lioflîc lôn, thar thu is lango bitharft,
fagaroro frumono. Sô huuat sô thu is sô thurh ferhtan hugi
 darno gedêleas, – so is ûsumu drohtine uuerd –
ne galpo thu far thînun gebun te suuîdo, noh ênig gumono ne scal,
that siu im thurh îdale hrôm eft ni uuerde
lêdlîco farloren. Thanna thu scalt lôn nemen
fora godes ôgun gôdero uuerco.
 Ôc scal ic iu gebeodan, than gi uuilliad te bedu hnîgan
endi uuilliad te iuuuomu hêrron helpono biddean,
that he iu alâte lêdes thinges,
thero sacono endi thero sundeono, thea gi iu selbon hîr
uurêda geuuirkead, that gi it than for ôdrumu uuerode ni duad:
 ni mâread it far menigi, that iu thes man ni lobon,
ni diurean thero dâdeo, that gi iuuues drohtines gibed
thurh that îdala hrôm al ne farleosan.
Ac than gi uuillean te iuuuomo hêrron helpono biddean,
thiggean theolîco, – thes iu is tharf mikil –
 that iu sigidrohtin sundeono tômea,
than dôt gi that sô darno: thoh uuêt it iuuue drohtin self
hêlag an himile, huuand imu nis biholan neouuiht
ne uuordo ne uuerco. He lâtid it than al geuuerdan sô,
sô gi ina than biddiad, than gi te thero bedo hnîgad
 mid hluttru hugi.» Helidos stôdun,
gumon umbi thana godes sunu gerno suuîdo,
uueros an uuilleon: uuas im thero uuordo niud,
thâhtun endi thagodun, uuas im tharf mikil,
that sie that eft gehogdin, that im that hêlaga barn
 an thana forman sid filu mid uuordun
torhtes getalde. Thô sprac im eft ên thero tuuelibio angegin,
glauuuoro gumono, te them godes barne:







 

Heliand
 
Fitte XIX
 




______________________________________________________________________________
 
 



 

«Hêrro the gôdo», quad he, «ûs is thînoro huldi tharf,
te giuuirkenne thînna uuilleon, endi ôc thînoro uuordo sô self,
 allaro barno bezt, that thu ûs bedon lêres,
iungoron thîne, sô Iohannes duot,
diurlîc dôperi, dago gehuuilicas
is uuerod mid uuordun, huuî sie uualdand sculun,
gôdan grôtean. Dô thîna iungorun sô self:
 gerihti ûs that gerûni.» Thô habda eft the rîkeo garu
sân aftar thiu, sunu drohtines,
gôd uuord angegin: «Than gi god uuillean», quad he,
«uueros mid iuuuon uuordun uualdand grôtean,
allaro cuningo craftigostan, than quedad gi, sô ic iu lêriu:
 Fadar ûsa firiho barno,
thu bist an them hôhon himila rîkea,
geuuîhid sî thîn namo uuordo gehuuilico.
Cuma thîn craftag rîki.
Uuerda thîn uuilleo obar thesa uuerold alla,
 sô sama an erdo, sô thar uppa ist
an them hôhon himilo rîkea.
Gef ûs dago gehuuilikes râd, drohtin the gôdo,
thîna hêlaga helpa, endi alât ûs, hebenes uuard,
managoro mênsculdio, al sô uue ôdrum mannum dôan.
 Ne lât ûs farlêdean lêda uuihti
sô ford an iro uuilleon, sô uui uuirdige sind,
ac help ûs uuidar allun ubilon dâdiun.
Sô sculun gi biddean, than gi te bede hnîgad
uueros mid iuuuom uuordun, that iu uualdand god
 lêdes alâte an leutcunnea.
Ef gi than uuilliad alâtan liudeo gehuuilicun
thero sacono endi thero sundeono, the sie uuid iu selbon hîr
uurêda geuuirkeat, than alâtid iu uualdand god,
fadar alamahtig firinuuerk mikil,
 managoro mênsculdeo. Ef iu than uuirdid iuuua môd te starc,
that gi ne uuileat ôdrun erlun alâtan,
uueron uuamdâdi, than ne uuil iu ôc uualdand god
grimuuerc fargeban, ac gi sculun is geld niman,
suîdo lêdlic lôn te languru huuîlu,
 alles thes unrehtes, thes gi ôdrum hîr
gilêstead an thesumu liohte endi than uuid liudeo barn
thea saca ni gisônead, êr gi an thana sîd faran,
uueros fon thesoro uueroldi. Oc scal ic iu te uuârun seggean,
huuô gi lêstean sculun lêra mîna:
 than gi iuuua fastonnea frummean uuillean,
minson iuuua mêndâdi, than ni duad gi that te managom cûd,
ac mîdad is far ôdrum mannun: thoh uuêt mahtig god,
uualdand iuuuan uuillean, thoh iu uuerod ôdar,
liudio barn ne lobon. He gildid is iu lôn aftar thiu,
 iuuua hêlag fadar an himilrîkea,
thes ge im mid sulicum ôdmôdea, erlos theonod,
sô ferhtlîco undar thesumu folke. Ne uuilleat feho uuinnan
erlos an unreht, ac uuirkead up te gode
man aftar mêdu: that is mêra thing,
 than man hîr an erdu ôdag libbea,
uueroldscattes geuuono. Ef gi uuilliad mînun uuordun hôrean,
than ne samnod gi hîr sinc mikil silobres ne goldes
an thesoro middilgard, mêdomhordes,
huuand it rotat hîr an roste, endi regintheobos farstelad,
 uurmi auuardiad, uuirdid that giuuâdi farslitan,
tigangid the golduuelo. Lêstead iuuua gôdon uuerc,
samnod iu an himile hord that mêra,
fagara fehoscattos: that ni mag iu ênig fîund beniman,
neuuiht anuuendean, huuand the uuelo standid
 garu iu tegegnes, sô huat sô gi gôdes tharod,
an that himilrîki hordes gesamnod,
helidos thurh iuuua handgeba, endi hebbead tharod iuuuan hugi fasto;
huuand thar ist alloro manno gihuues môdgethâhti,
hugi endi herta, thar is hord ligid,
 sinc gesamnod. Nis eo sô sâlig man,
that mugi an thesoro brêdon uuerold bêdiu anthengean,
ge that hi an thesoro erdo ôdog libbea,
an allun uueroldlustun uuesa, ge thoh uualdand gode
te thanke getheono: ac he scal alloro thingo gihuues
 simbla ôdarhuuedar ên farlâtan
ettho lusta thes lîchamon ettho lîf êuuig.
Bethiu ni gornot gi umbi iuuua gegaruuui, ac huggead te gode fasto,
ne mornont an iuuuomu môde, huuat gi eft an morgan sculin
etan eftho drinkan ettho an hebbean
 uueros te geuuêdea: it uuêt al uualdand god,
huues thea bithurbun, thea im hîr thionod uuel,
folgod iro frôhan uuilleon. Huuat, gi that bi thesun fuglun mugun
uuârlîco undaruuitan, thea hîr an thesoro uueroldi sint,
farad an fedarhamun: sie ni cunnun ênig feho uuinnan,
 thoh gibid im drohtin god dago gehuuilikes
helpa uuidar hungre. Ôc mugun gi an iuuuom hugi marcon,
uueros umbi iuuua geuuâdi, huuô thie uurti sint
fagoro gefratoot, thea hîr an felde stâd,
berhtlîco geblôid: ne mahta the burges uuard,
 Salomon the suning, the habda sinc mikil,
mêdomhordas mêst, thero the ênig man êhti,
uuelono geuunnan endi allaro geuuâdeo cust, –
thoh ni mohte he an is lîbe, thoh he habdi alles theses landes geuuald,
auuinnan sulic geuuâdi, sô thiu uurt habad,
 thiu hîr an felde stâd fagoro gegariuuit,
lilli mid sô lioflîcu blômon: ina uuâdit the landes uualdand
hêr fan hebenes uuange. Mêr is im thoh umbi thit helido cunni,
liudi sint im lioboron mikilu, thea he im an thesumu lande geuuarhte,
uualdand an uuilleon sînan. Bethiu ne thurbon gi umbi iuuua geuuâdi sorgon,
 ne gornot gi umbi iuuua gegariuui te suuîdo: god uuili is alles râdan,
helpan fan hebenes uuange, ef gi uuilliad aftar is huldi theonon.
Gerot gi simbla êrist thes godes rîkeas, endi than duat aftar them is gôdun uuercun,
rômod gi rehtoro thingo: than uuili iu the rîkeo drohtin
gebon mid alloro gôdu gehuuilicu, ef gi im thus fulgangan uuillead,
 sô ic iu te uuârun hîr uuordun seggeo.







 

Heliand
 
Fitte XX
 




______________________________________________________________________________
 
 



 

Ne sculun gi ênigumu manne unrehtes uuiht,
derbies adêlean, huuand the dôm eft cumid
obar thana selbon man, thar it im te sorgon scal,
uuerdan them te uuîtea, the hîr mid is uuordun gesprikid
 unreht ôdrum. Neo that iuuuar ênig ne dua
gumono an thesom gardon geldes ettho côpes,
that hi unreht gimet ôdrumu manne
mênful maco, huuand it simbla môtean scal
erlo gehuuilicomu, sulic sô he it ôdrumu gedôd,
 sô cumid it imu eft tegegnes, thar he gerno ne uuili
gesehan is sundeon. Ôc scal ic iu seggean noh,
huuar gi iu uuardon sculun uuîteo mêsta,
mênuuerc manag: te huuî scalt thu ênigan man besprekan,
brôdar thînan, that thu undar is brâhon gesehas
 halm an is ôgon, endi gehuggean ni uuili
thana suâran balcon, the thu an thînoro siuni habas,
hard trio endi hebig. Lât thi that an thînan hugi fallan,
huuô thu thana êrist alôseas: than skînid thi lioht beforan,
ôgun uuerdad thi geoponot; than maht thu aftar thiu
 suâses mannes gesiun sîdor gebôtean,
gehêlean an is hôbde. Sô mag that an is hugi mêra
an thesoro middilgard manno gehuuilicumu,
uuesan an thesoro uueroldi, that hi hîr uuammas geduot,
than hi ahtogea ôdres mannes
 saca endi sundea, endi habad im selbo mêr
firinuuerco gefrumid. Ef he uuili is fruma lêstean,
than scal hi ina selbon êr sundeono atômean,
lêduuerco lôson: sîdor mag hi mid is lêrun uuerdan
helidun te helpu, sîdor hi ina hluttran uuêt,
 sundeono sicoran. Ne sculun gi suînum teforan
iuuua meregrîton macon ettho mêdmo gestriuni,
hêlag halsmeni, huuand siu it an horu spurnat,
suluuiad an sande: ne uuitun sûbreas geskêd,
fagaroro fratoo. Sulic sint hîr folc manag,
 the iuuua hêlag uuord hôrean ne uuillead,
fulgangan godes lêrun: ne uuitun gôdes geskêd,
ac sind im lâri uuord leoboron mikilu,
umbitharbi thing, thanna theotgodes
uuerc endi uuilleo. Ne sind sie uuirdige than,
 that sie gehôrean iuuua hêlag uuord, ef sie is ne uuillead an iro hugi thenkean,
ne lînon ne lêstean. Them ni seggean gi iuuuoro lêron uuiht,
that gi thea sprâca godes endi spel managu
ne farleosan an them liudiun, thea thar ne uuillean gilôbean tô,
uuâroro uuordo. Ôc sculun gi iu uuardon filu
 listiun undar thesun liudiun, thar gi aftar thesumu lande farad,
that iu thea luggeon ne mugin lêron besuîcan
ni mid uuordun ni mid uuercun. Sie cumad an sulicom geuuâdeon te iu,
fagoron fratoon: thoh hebbead sie fêcnan hugi:
thea mugun gi sân antkennean, sô gi sie cuman gesead:
 sie sprecad uuîslîc uuord, thoh iro uuerc ne dugin,
thero thegno gethâhti. Huuand gi uuitun, that eo an thorniun ne sculun
uuînberi uuesan eftha uuelon eouuiht,
fagororo fruhteo, nec ôc fîgun ne lesad
helidos an hiopon. That mugun gi undarhuggean uuel,
 that eo the ubilo bôm, thar he an erdu stâd,
gôden uuastum ne gibid, nec it ôc god ni gescôp,
that the gôdo bôm gumono barnun
bâri bittres uuiht, ac cumid fan alloro bâmo gehuilicumu
sulic uuastom te thesero uueroldi, sô im fan is uurteon gedregid,
 ettha berht ettha bittar. That mênid thoh breosthugi,
managoro môdsebon manno cunnies,
huuô alloro erlo gehuilic ôgit selbo,
meldod mid is mûdu, huilican he môd habad,
hugi umbi is herte: thes ni mag he farhelan eouuiht,
 ac cumit fan them ubilan man inuuidrâdos,
bittara balusprâca, sulic sô hi an is breostun habad
geheftid umbi is herte: simbla is hugi cûdid,
is uuilleon mid is uuordun, endi farad is uuerc aftar thiu.
Sô cumit fan themu gôdan manne glau anduuordi,
 uuîslîc fan is geuuittea, that hi simbla mid is uuordu gesprikid,
man mid is mîdu sulic, sô he an is môde habad
hord umbi is herte. Thanan cumad thea hêlagan lêra,
suuîdo uunsam uuord, endi sculun is uuerc aftar thiu
theodu gethîhan, thegnun managun
 uuerdan te uuilleon, al sô it uualdand self
gôdun mannun fargibid, god alomahtig,
himilisc hêrro, huand sie âno is helpa ni mugun
ne mid uuordun ne mid uuercun uuiht athengean
gôdes an thesun gardun. Bethiu sculun gumono barn
 an is ênes craft alle gilôbean.







 

Heliand
 
Fitte XXI
 




______________________________________________________________________________
 
 



 

Ôc scal ic iu uuîsean, huuô hîr uuegos tuêna
liggead an thesumu liohte, thea farad liudeo barn,
al irminthiod. Thero is ôdar sân
uuîd strâta endi brêd, – farid sie uuerodes filu,
 mancunnies manag, huand sie tharod iro môd spenit,
uueroldlusta uueros – thiu an thea uuirson hand
liudi lêdid, thar sie te farlora uuerdad,
helidos an helliu, thar is hêt endi suart,
egislîc an innan: ôdi is tharod te faranne
 eldibarnun, thoh it im at themu endie ni dugi.
Than ligid eft ôdar engira mikilu
uueg an thesoro uueroldi, ferid ina uuerodes lût,
fâho folcskepi: ni uuilliad ina firiho barn
gerno gangan, thoh he te godes rîkea,
 an that êuuiga lîf, erlos lêdea.
Than nimad gi iu thana engean: thoh he sô ôdi ne sî
firihon te faranne, thoh scal hi te frumu uuerdan
sô huuemu sô ina thurhgengid, sô scal is geld niman,
suuîdo langsam lôn endi lîf êuuig,
 diurlîcan drôm. Eo gi thes drohtin sculun,
uualdand biddien, that gi thana uueg môtin
fan foran antfâhan endi ford thurh gigangan
an that godes rîki. He ist garu simbla
uuidar thiu te gebanne, the man ina gerno bidid,
 fergot firiho barn. Sôkead fadar iuuuan
up te themu êuuinom rîkea: than môtun gi ina aftar thiu
te iuuuoru frumu fîdan. Cûdead iuuua fard tharod
at iuuuas drohtines durun: than uuerdad iu andôn aftar thiu,
himilportun anthlidan, that gi an that hêlage lioht,
 an that godes rîki gangan môtun,
sinlîf sehan. Ôc scal ic iu seggean noh
far thesumu uuerode allun uuârlîc bilidi,
that alloro liudeo sô huilic, sô thesa mîna lêra uuili
gehaldan an is herton endi uuil iro an is hugi athenkean,
 lêstean sea an thesumu lande, the gilîco duot
uuîsumu manne, the giuuit habad,
horsca hugiskefti, endi hûsstedi kiusid
an fastoro foldun endi an felisa uppan
uuêgos uuirkid, thar im uuind ni mag,
 ne uuâg ne uuatares strôm uuihtiu getiunean,
ac mag im thar uuid ungiuuidereon allun standan
an themu felise uppan, huand it sô fasto uuard
gistellit an themu stêne: anthabad it thiu stedi nidana,
uuredid uuidar uuinde, that it uuîcan ni mag.
 Sô duot eft manno sô huilic, sô thesun mînun ni uuili
lêrun hôrien ne thero lêstien uuiht,
sô duot the unuuîson erla gelîco,
ungeuuittigon uuere, the im be uuatares stade
an sande uuili selihûs uuirkean,
 thar it uuestrani uuind endi uuâgo strôm,
sêes ûdeon teslâad; ne mag im sand endi greot
geuuredien uuid themu uuinde, ac uuirdid teuuorpan than,
tefallen an themu flôde, huand it an fastoro nis
erdu getimbrod. Sô scal allaro erlo gehues
 uuerc gethîhan uuidar thiu, the hi thius mîn uuord frumid,
haldid hêlag gebod.» Thô bigunnun an iro hugi uundron
meginfolc mikil: gehôrdun mahtiges godes
lioflîca lêra; ne uuârun an themu lande geuuno,
that sie eo fan sulicun êr seggean gehôrdin
 uuordun ettho uuercun. Farstôdun uuîse man,
that he sô lêrde, liudeo drohtin,
uuârun uuordun, sô he geuuald habde,
allun them ungelîco, the thar an êrdagun
undar them liudskepea lêreon uuârun
 acoran undar themu cunnie: ne habdun thiu Cristes uuord
gemacon mid mannun, the he far thero menigi sprac,
gebôd uppan themu berge. 







 

Heliand
 
Fitte XXII
 




______________________________________________________________________________
 
 



 

 He im thô bêdiu befal
ge te seggennea sînom uuordun,
huuô man himilrîki gehalon scoldi,
 uuîdbrêdan uuelan, gia he im geuuald fargaf,
that sie môstin hêlean halte endi blinde,
liudeo lêfhêdi, legarbed manag,
suâra suhti, giac he im selbo gebôd,
that sie at ênigumu manne mêde ne nâmin,
 diurie mêdmos: «gehuggead gi», quad he, – «huand iu is thiu dâd cuman,
that geuuit endi the uuîsdôm, endi iu thea geuuald fargibid
alloro firiho fadar, sô gi sie ni thurbun mid ênigo feho côpon,
mêdean mid ênigun mêdmun, – sô uuesat gi iro mannun ford
an iuuuon hugiskeftiun helpono mildea,
 lêread gi liudio barn langsamna râd,
fruma forduuardes; firinuuerc lahad,
suâra sundeo. Ne lâtad iu silobar nec gold
uuihti thes uuirdig, that it eo an iuuua geuuald cuma,
fagara fehoscattos: it ni mag iu te ênigoro frumu huuergin,
 uuerdan te ênigumu uuilleon. Ne sculun gi geuuâdeas than mêr
erlos êgan, bûtan sô gi than an hebbean,
gumon te gareuuea, than gi gangan sculun
an that gimang innan. Neo gi umbi iuuuan meti ni sorgot,
leng umbi iuuua lîfnare, huand thene lêreand sculun
 fôdean that folcskepi: thes sint thea fruma uuerda,
leoblîkes lônes, the hi them liudiun sagad.
Uuirdig is the uurhteo, that man ina uuel fôdea,
thana man mid môsu, the sô managoro scal
seola bisorgan endi an thana sîd spanen,
 gêstos an godes uuang. That is grôtara thing,
that man bisorgon scal seolun managa,
huô man thea gehalde te hebenrîkea,
than man thene lîchamon liudibarno
môsu bimorna. Bethiu man sculun
 haldan thene holdlîco, the im te hebenrîkea
thene uueg uuîsit endi sie uuamscadun,
feondun uuitfâhit endi firinuuerc lahid,
suâra sundeon. Nu ic iu sendean scal
aftar thesumu landskepie sô lamb undar uulbos:
 sô sculun gi undar iuuua fîund faren, undar filu theodo,
undar mislîke man. Hebbead iuuuan môd uuidar them
sô glauuan tegegnes, sô samo sô the gelouuo uurm,
nâdra thiu fêha, thar siu iro nîdskepies,
uuitodes uuânit, that man iu undar themu uuerode ne mugi
 besuîcan an themu sîde. Far thiu gi sorgon sculun,
that iu thea man ni mugin môdgethâhti,
uuillean auuardien. Uuesat iu so uuara uuidar thiu,
uuid iro fêcneon dâdiun, sô man uuidar fîundun scal.
Than uuesat gi eft an iuuuon dâdiun dûbon gelîca,
 hebbead uuid erlo gehuene ênfaldan hugi,
mildean môdsebon, that thar man negên
thurh iuuua dâdi bedrogan ne uuerde,
besuican thurh iuuua sundea. Nu sculun gi an thana sîd faran,
an that ârundi: thar sculun gi arbidies sô filu
 getholon undar theru thiod endi gethuing sô samo
manag endi mislîc, huand gi an mînumu namon
thea liudi lêreat. Bethiu sculun gi thar lêdes filu
fora uueroldcuningun, uuîteas antfâhan.
Oft sculun gi thar for rîkea thurh thius mîn rehtun uuord
 gebundane standen endi bêdiu gethologean,
ge hosc ge harmquidi: umbi that ne lâtad gi iuuuan hugi tuîflon,
sebon suîcandean: gi ni thurbun an ênigun sorgun uuesan
an iuuuomu hugi huergin, than man iu for thea hêri ford
an thene gastseli gangan hêtid,
 huat gi im than tegegnes sculin gôdoro uuordo,
spâhlîcoro gesprecan, huand iu thiu spôt cumid,
helpe fon himile, endi sprikid the hêlogo gêst,
mahtig fon iuuuomu munde. Bethiu ne andrâdad gi iu thero manno nîd
ne forhteat iro fîundskepi: thoh sie hebbean iuuuas ferahes geuuald,
 that sie mugin thene lîchamon lîbu beneotan,
aslaan mid suerde, thoh sie theru seolun ne mugun
uuiht auuardean. Antdrâdad iu uualdand god,
forhtead fader iuuuan, frummiad gerno
is gebodskepi, huuand hi habad bêdies giuuald,
 liudio lîbes endi ôc iro lîchamon
gec thero seolon sô self: ef gi iuuua an them sîde tharot
farliosat thurh thesa lêra, than môtun gi sie eft an themu liohte godes
beforan fîdan, huuand sie fader iuuua,
haldid hêlag god an himilrîkea.







 

Heliand
 
Fitte XXIII
 




______________________________________________________________________________
 
 



 

Ne cumat thea alle te himile, thea the hîr hrôpat te mi
manno te mundburd. Managa sind thero,
thea uuilliad alloro dago gehuilikes te drohtine hnîgan,
hrôpad thar te helpu endi huggead an ôdar,
uuirkead uuamdâdi: ne sind im than thiu uuord fruma,
 ac thea môtun huerban an that himiles lioht,
gangan an that godes rîki, thea thes gerne sint,
that sie hîr gefrummien fader alauualdan
uuerc endi uuilleon. Thea ni thurbun mid uuordun sô fîlu
hrôpan te helpu, huanda the hêlogo god
 uuêt alloro manno gehues môdgethâhti,
uuord endi uuilleon, endi gildid im is uuerco lôn.
Bethiu sculun gi sorgon, than gi an thene sîd farad,
huô gi that ârundi ti endea bebrengen.
Than gi lîdan sculun aftar thesumu landskepea,
 uuîdo aftar thesoro uueroldi, al sô iu uuegos lêdiad,
brêd strâta te burg, simbla sôkiad gi iu thene bezton sân
man undar theru menegi endi cûdead imu iuuuan môdsebon
uuârun uuordun. Ef sie than thes uuirdige sint,
that sie iuuua gôdun uuerc gerno gelêstien
 mid hluttru hugi, than gi an themu hûse mid im
uuonod an uuilleon endi im uuel lônod,
geldad im mid gôdu endi sie te gode selbon
uuordun geuuîhad endi seggead im uuissan fridu,
hêlaga helpa hebencuninges.
 Ef sie than sô sâliga thurh iro selboro dâd
uuerdan ni môtun, that sie iuuua uuerc frummien,
lêstien iuuua lêra, than gi fan them liudiun sân,
farad fan themu folke, – the iuuua fridu huuirbid
eft an iuuuoro selboro sîd, – endi lâtad sie mid sundiun ford,
 mid baluuuercun bûan endi sôkiad iu burg ôdra,
mikil manuuerot, endi ne lâtad thes melmes uuiht
folgan an iuuuom fôtun, thanan the man iu antfâhan ne uuili,
ac scuddiat it fan iuuuon scôhun, that it im eft te scamu uuerde,
themu uuerode te geuuitskepie, that iro uuillio ne dôg.
 Than seggeo ic iu te uuârun, sô huan sô thius uuerold endiad
endi the mâreo dag obar man farid,
that than Sodomoburg, thiu hîr thurh sundeon uuard
an afgrundi êldes craftu,
fiuru bifallen, that thiu than habad fridu mêran,
 mildiran mundburd, than thea man êgin,
the iu hîr uuidaruuerpat endi ne uuilliad iuuua uuord frummien.
Sô hue sô iu than antfâhit thurh ferhtan hugi,
thurh mildean môd, sô habad mînan ford
uuilleon geuuarhten endi ôc uualdand god,
 antfangan fader iuuuan, firiho drohtin,
rîkean râdgebon, thene the al reht bican.
Uuêt uualdand self, endi uuillean lônot
gumono gehuilicumu, sô huat sô hi hîr gôdes geduot,
thoh hi thurh minnea godes manno huilicumu
 uuilleandi fargebe uuatares drinkan,
that hi thurftigumu manne thurst gehêlie,
caldes brunnan. Thesa quidi uuerdad uuâra,
that eo ne bilîbid, ne hi thes lôn sculi,
fora godes ôgun geld antfâhan,
 mêda managfalde, sô huat sô hi is thurh mîna minnea geduot.
Sô hue sô mîn than farlôgnid liudibarno,
helido for thesoro heriu, sô dôm ic is an himile sô self
thar uppe far them alouualdan fader endi for allumu is engilo crafte,
far theru mikilon menigi. Sô huilic sô than eft manno barno
 an thesoro uueroldi ne uuili uuordun mîdan,
ac giit far gumskepi, that he mîn iungoro sî,
thene uuilliu ec eft ôgean far ôgun godes,
fora alloro firiho fader, thar folc manag
for thene alouualdon alla gangad
 redinon uuid thene rîkeon. Thar uuilliu ic imu an reht uuesan
mildi mundboro, sô huemu sô mînun hîr
uuordun hôrid endi thiu uuerc frumid,
thea ic hîr an thesumu berge uppan geboden hebbiu.»
Habda thô te uuârun uualdandes sunu
 gelêrid thea liudi, huô sie lof gode
uuirkean scoldin. Thô lêt hi that uuerod thanan
an alloro halba gehuilica, heriskepi manno
sîdon te seldon. Habdun selbes uuord,
gehôrid hebencuninges hêlaga lêra,
 sô eo te uueroldi sint uuordo endi dâdeo,
mancunnies manag obar thesan middilgard
sprâcono thiu spâhiron, sô hue sô thiu spel gefrang,
thea thar an themu berge gesprac barno rîkeast.







 

Heliand
 
Fitte XXIV
 




______________________________________________________________________________
 
 



 

Geuuêt imu thô umbi threa naht aftar thiu thesoro thiodo drohtin
 an Galileo land, thar he te ênum gômum uuard,
gebedan that barn godes: thar scolda man êna brûd geban,
munalîca magat. Thar Maria uuas,
mid iro suni selbo, sâlig thiorna,
mahtiges môder. Managoro drohtin
 geng imu thô mid is iungoron, godes êgan barn,
an that hôha hûs, thar the heri dranc,
thea Iudeon an themu gastseli: he im ôc at them gômun uuas,
giac hi thar gecûdde, that hi habda craft godes,
helpa fan himilfader, hêlagna gêst,
 uualdandes uuîsdôm. Uuerod blîdode,
uuârun thar an luston liudi atsamne,
gumon gladmôdie. Gengun ambahtman,
skenkeon mid scâlun, drôgun skîrianne uuîn
mid orcun endi mid alofatun; uuas thar erlo drôm
 fagar an flettea, thô thar folc undar im
an them benkeon sô bezt blîdsea afhôbun,
uuârun thar an uunneun. Thô im thes uuînes brast,
them liudiun thes lîdes: is ni uuas farlêbid uuiht
huergin an themu hûse, that for thene heri ford
 skenkeon drôgin, ac thiu scapu uuârun
lîdes alârid. Thô ni uuas lang te thiu,
that it sân antfunda frîo scôniosta,
Cristes môder: geng uuid iro kind sprecan,
uuid iro sunu selbon, sagda im mid uuordun,
 that thea uuerdos thô mêr uuînes ne habdun
them gestiun te gômun. Siu thô gerno bad,
that is the hêlogo Crist helpa geriedi
themu uuerode te uuilleon. Thô habda eft is uuord garu
mahtig barn godes endi uuid is môder sprac:
 «huat ist mi endi thi», quad he, «umbi thesoro manno lid,
umbi theses uuerodes uuîn? Te huî sprikis thu thes, uuîf, sô filu,
manos mi far thesoro menigi? Ne sint mîna noh
tîdi cumana.» Than thoh gitrûoda siu uuel
an iro hugiskeftiun, hêlag thiorne,
 that is aftar them uuordun uualdandes barn,
hêleandoro bezt helpan uueldi.
Hêt thô thea ambahtman idiso scôniost,
skenkeon endi scapuuardos, thea thar scoldun thero scolu thionon,
that sie thes ne uuord ne uuerc uuiht ne farlêtin,
 thes sie the hêlogo Crist hêtan uueldi
lêstean far them liudiun. Lârea stôdun thar
stênfatu sehsi. Thô sô stillo gebôd
mahtig barn godes, sô it thar manno filu
ne uuissa te uuârun, huô he it mid is uuordu gesprac;
 he hêt thea skenkeon thô skîreas uuatares
thiu fatu fullien, endi hi thar mid is fingrun thô,
segnade selbo sînun handun,
uuarhte it te uuîne endi hêt is an ên uuêgi hladen,
skeppien mid ênoro scâlon, endi thô te them skenkeon sprac,
 hêt is thero gesteo, the at them gômun uuas
themu hêroston an hand geban,
ful mid folmun, themu the thes folkes thar
geuueld aftar themu uuerde. Reht sô hi thes uuînes gedranc,
sô ni mahte he bemîdan, ne hi far theru menigi sprac
 te themu brûdigumon, quad that simbla that bezte lîd
alloro erlo gehuilic êrist scoldi
geban at is gômun: «undar thiu uuirdid thero gumono hugi
auuekid mid uuînu, that sie uuel blîdod,
druncan drômead. Than mag man thar dragan aftar thiu
 lîhtlîcora lîd: sô ist thesoro liudeo thau.
Than habas thu nu uunderlîco uuerdskepi thînan
gemarcod far thesoro menigi: hêtis far thit manno folc
alles thînes uuînes that uuirsiste
thîne ambahtman êrist brengean,
 geban at thînun gômun. Nu sint thîna gesti sade,
sint thîne druhtingos druncane suîdo,
is thit folc frômôd: nu hêtis thu hîr ford dragan
alloro lîdo lofsamost, thero the ic eo an thesumu liohte gesah
huergin hebbean. Mid thius scoldis thu ûs hindag êr
 gebon endi gômean: than it alloro gumono gehuilic
gethigedi te thanke.» Thô uuard thar thegan manag
geuuar aftar them uuordun, sîdor sie thes uuînes gedruncun,
that thar the hêlogo Crist an themu hûse innan
têcan uuarhte: trûodun sie sîdor
 thiu mêr an is mundburd, that hi habdi maht godes,
geuuald an thesoro uueroldi. Thô uuard that sô uuîdo cûd
obar Galileo land Iudeo liudiun,
huô thar selbo gededa sunu drohtines
uuater te uuîne: that uuard thar uundro êrist,
 thero the hi thar an Galilea Iudeo liudeon,
têcno getôgdi. Ne mag that getellean man,
geseggean te sôdan, huat thar sîdor uuard
uundres undar themu uuerode, thar uualdand Crist
an godes namon Iudeo liudeon
 allan langan dag lêra sagde,
gihêt im hebenrîki endi helleo gethuing
uueride mid uuordun, hêt sie uuara godes,
sinlîf sôkean: thar is seolono lioht,
drôm drohtines endi dagskîmon,
 gôdlîcnissea godes; thar gêst manag
uunod an uuillean, the hîr uuel thenkid,
that he hîr bihalde hebencuninges gebod.







 

Heliand
 
Fitte XXV
 




______________________________________________________________________________
 
 



 

Geuuêt imu thô mid is iungoron fan them gômun ford
Kristus te Capharnaum, cuningo rîkeost,
 te theru mâreon burg. Megin samnode,
gumon imu tegegnes, gôdoro manno
sâlig gesîdi: uueldun thiu is suôtean uuord
hêlag hôrien. Thar im ên hunno quam,
ên gôd man angegin endi ina gerno bad
 helpan hêlagne, quad that hi undar is hîuuiskea
ênna lefna lamon lango habdi,
seocan an is seldon: «sô ina ênig seggeo ne mag
handun gehêlien. Nu is im thînoro helpono tharf,
frô mîn the gôdo.» Thô sprac im eft that fridubarn godes
 sân aftar thiu selbo tegegnes,
quad that he thar quâmi endi that kind uueldi
nerean af theru nôdi. Thô im nâhor geng
the man far theru menigi uuid sô mahtigna
uuordun uuehslan: «ic thes uuirdig ne bium,» quad he,
 «hêrro the gôdo, that thu an mîn hûs cumes,
sôkeas mîna selida, huand ic bium sô sundig man
mid uuordun endi mid uuercun. Ic gelôbiu that thu geuuald habas,
that thu ina hinana maht hêlan geuuirkean,
uualdand frô mîn: ef thu it mid thînun uuordun gesprikis,
 than is sân thiu lêfhêd lôsot endi uuirdid is lîchamo
hêl endi hrêni, ef thu im thîna helpa fargibis.
Ic bium mi ambahtman, hebbiu mi ôdes genôg,
uuelono geuunnen: thoh ic undar geuueldi sî
adalcuninges, thoh hebbiu ic erlo getrôst,
 holde heririncos, thea mi sô gehôriga sint,
that sie thes ne uuord ne uuerc uuiht ne farlâtad,
thes ic sie an thesumu landskepie lêstean hête,
ac sie farad endi frummiad endi eft te iro frôhan cumad,
holde te iro hêrron. Thoh ic at mînumu hûs êgi
 uuîdbrêdene uuelon endi uuerodes genôg,
helidos hugiderbie, thoh ni gidar ic thi sô hêlagna
biddien, barn godes, that thu an mîn bû gangas,
sôkeas mîna selida, huand ic sô sundig bium,
uuêt mîna faruurhti.» Thô sprac eft uualdand Crist,
 the gumo uuid is iungoron, quad that hi an Iudeon huergin
undar Israheles aboron ne fundi
gemacon thes mannes, the io mêr te gode
an themu landskepi gelôbon habdi,
than hluttron te himile: «nu lâtu ic iu thar hôrien tô,
 thar ic it iu te uuârun hîr uuordun seggeo,
that noh sculun elitheoda ôstane endi uestane,
mancunnies cuman manag tesamne,
hêlag folc godes an hebenrîki:
thea motun thar an Abrahames endi an Isaakes sô self
 endi ôc an Iacobes, gôdoro manno,
barmun restien endi bêdiu gethologean,
uuelon endi uuilleon endi uuonotsam lîf,
gôd lioht mid gode. Than scal Iudeono filu,
theses rîkeas suni berôbode uuerden,
 bedêlide sulicoro diurdo, endi sculun an dalun thiustron
an themu alloro ferristan ferne liggen.
Thar mag man gehôrien helidos quîdean,
thar sie iro torn manag tandon bîtad;
thar ist gristgrimmo endi grâdag fiur,
 hard helleo gethuing, hêt endi thiustri,
suart sinnahti sundea te lône,
uurêdoro geuurhteo, sô huemu sô thes uuilleon ne habad,
that he ina alôsie, êr hi thit lioht agebe,
uuendie fan thesoro uueroldi.Nu maht thu thi an thînan uuilleon ford
 sîdon te seldun; than findis thugesundat hûs
magoiungan man: môd is imu an luston,
that barn is gehêlid, sô thu bêdi te mi:
it uuirdid al sô gelêstid, sô thu gelôbon habas
an thînumu hugi hardo.» Thô sagde hebencuninge,
 the ambahtman alouualdon gode
thanc for thero thiodo, thes he imu at sulicun tharbun halp.
Habda tho giârundid, al sô he uuelde,
sâliglîco: giuuêt imu an thana sîd thanan,
uuende an is uuillean, thar he uuelon êhte,
 bû endi bôdlos: fand that barn gesund,
kindiungan man. Kristes uuârun thô
uuord gefullot: hi geuuald habda
te tôgeanna têcan, sô that ni mag gitellien man,
geahton obar thesoro erdu, huat he thurh is ênes craft
 an thesaro middilgard mârida gefrumide,
uundres geuuarhte, huand al an is geuueldi stâd,
himil endi erde. 







 

Heliand
 
Fitte XXVI
 




______________________________________________________________________________
 
 



 

 Thô geuuêt imu the hêlogo Crist
forduuardes faren, fremide alomahtig
alloro dago gehuilikes, drohtin the gôdo,
 liudeo barnum leof, lêrde mid uuordun
godes uuilleon gumun, habda imu iungorono filu
simbla te gisîdun, sâlig folc godes,
manno megincraft, managoro theodo,
hêlag heriskepi, uuas is helpono gôd,
 mannun mildi. Thô hi mid theru menigi quam,
mid thiu brahtmu that barn godes te burg theru hôhon,
the neriendo te Naim: thar scolde is namo uuerden
mannun gemârid. Thô geng mahtig tô
neriendo Crist, antat he ginâhid uuas,
 hêleandero bezt: thô sâhun sie thar ên hrêo dragan,
ênan lîflôsan lîchamon thea liudi fôrien,
beran an ênaru bâru ût at thera burges dore,
maguiungan man. Thiu môder aftar geng
an iro hugi hriuuig endi handun slôg,
 carode endi cûmde iro kindes dôd,
idis armscapan; it uuas ira ênag barn:
siu uuas iru uuidouua, ne habda uunnea than mêr,
biûten te themu ênagun sunie al gelâten
uunnea endi uuillean, anttat ina iru uurd benam,
 mâri metodogescapu. Megin folgode,
burgliudeo gebrac, thar man ina an bâru drôg,
iungan man te grabe. Thar uuard imu the godes sunu,
mahtig mildi endi te theru môder sprac,
hêt that thiu uuidouua uuôp farlêti,
 cara aftar themu kinde: «thu scalt hîr craft sehan,
uualdandes giuuerc: thi scal hîr uuilleo gestanden,
frôfra far thesumu folke: ne tharft thu ferah caron
barnes thînes.» Thuo hie ti thero bâron geng
iac hie ina selbo anthrên, suno drohtines,
 hêlagon handon, endi ti them helide sprak,
hiet ina sô alaiungan upp astandan,
arîsan fan theru restun. Thie rinc up asat,
that barn an thero bârun: uuard im eft an is briost cuman
thie gêst thuru godes craft, endi hie tegegnes sprac,
 the man uuid is mâgos. Thuo ina eft thero muoder bifalah
hêlandi Crist an hand: hugi uuard iro te frobra,
thes uuîbes an uunneon, huand iro thar sulic uuilleo gistuod.
Fell siu thô te fuotun Cristes endi thena folco drohtin
loboda for thero liudeo menigi, huand hie iro at sô liobes ferahe
 mundoda uuider metodigisceftie: farstuod siu that hie uuas thie mahtigo drohtin,
thie hêlago, thie himiles giuualdid, endi that hie mahti gihelpan managon,
allon irminthiedon. Thuo bigunnun that ahton managa,
that uunder, that under them uueroda giburida, quâdun that uualdand selbo,
mahtig quâmi tharod is menigi uuîson, endi that hie im sô mârean sandi
 uuârsagon an thero uueroldes rîki, thie im thar sulican uuilleon frumidi.
Uuard thar thuo erl manag egison bifangan,
that folc uuard an forohton: gisâhun thena is ferah êgan,
dages lioht sehan, thena the êr dôd fornam,
an suhtbeddeon sualt: thuo uuas im eft gisund after thiu,
 kindiung aquicot. Thuo uuard that kûd obar all
abaron Israheles. Reht sô thuo âband quam,
sô uuard thar all gisamnod seokora manno,
haltaro endi hâbaro, sô huat sô thar huergin uuas,
thia lêbun under them liudeon, endi uurdun thar gilêdit tuo,
 cumana te Criste, thar hie im thuru is craft mikil
halp endi sie hêlda, endi liet sia eft gihaldana thanan
uuendan an iro uuilleon. Bethiu scal man is uuerc lobon,
diuran is dâdi, huand hie is drohtin self,
mahtig mundboro manno kunnie,
 liudeo sô huilicon, sô thar gilôbit tuo
an is uuord endi an is uuerc. 







 

Heliand
 
Fitte XXVII
 




______________________________________________________________________________
 
 



 

 Thuo uuas thar uuerodes sô filo
allaro elithiodo cuman te them êron Cristes,
te sô mahtiges mundburd. Thuo uuelda hie thar êna meri lîdan,
thie godes suno mid is iungron aneban Galilealand,
 uualdand ênna uuâgo strôm. Thuo hiet hie that uuerod ôdar
forduuerdes faran, endi hie giuuêt im fahora sum
an ênna nacon innan, neriendi Crist,
slâpan sîduuôrig. Segel up dâdun
uuederuuîsa uueros, lietun uuind after
 manon obar thena meristrôm, unthat hie te middean quam,
uualdand mid is uuerodu. Thuo bigan thes uuedares craft,
ûst up stîgan, ûdiun uuahsan;
suang gisuerc an gimang: thie sêu uuard an hruoru,
uuan uuind endi uuater; uueros sorogodun,
 thiu meri uuard sô muodag, ni uuânda thero manno nigên
lengron lîbes. Thuo sia landes uuard
uuekidun mid iro uuordon endi sagdun im thes uuedares craft,
bâdun that im ginâdig neriendi Crist
uurdi uuid them uuatare: «eftha uui sculun hier te uunderquâlu
 sueltan an theson sêuue.» Self upp arês
thie guodo godes suno endi te is iungron sprak,
hiet that sia im uuedares giuuin uuiht ni andrêdin:
«te huî sind gi sô forhta?» quathie. «Nis iu noh fast hugi,
gilôbo is iu te luttil. Nis nu lang te thiu,
 that thia strômos sculun stilrun uuerdan
gi thit uuedar uunsam.» Tho hi te themu uuinde sprac
ge te themu sêuua sô self endi sie smultro hêt
bêdea gebârean. Sie gibod lêstun,
uualdandes uuord: uueder stillodun,
 fagar uuard an flôde. Thô bigan that folc undar im,
uuerod uundraian, endi suma mid iro uuordun sprâkun,
huilic that sô mahtigoro manno uuâri,
that imu sô the uuind endi the uuâg uuordu hôrdin,
bêdea is gibodskepies. Thô habda sie that barn godes
 ginerid fan theru nôdi: the naco furdor skreid,
hôh hurnidskip; helidos quâmun,
liudi te lande, sagdun lof gode,
mâridun is megincraft. Quam thar manno filu
angegin themu godes sunie; he sie gerno antfeng,
 sô huene sô thar mid hluttru hugi helpa sôhte;
lêrde sie iro gilôbon endi iro lîchamon
handun hêlde: nio the man sô hardo ni uuas
gisêrit mid suhtiun: thoh ina Satanases
fêknea iungoron fîundes craftu
 habdin undar handun endi is hugiskefti,
giuuit auuardid, that he uuôdiendi
fôri undar themu folke, thoh im simbla ferh fargaf
hêlandeo Crist, ef he te is handun quam,
drêf thea diublas thanan drohtines craftu,
 uuârun uuordun, endi im is geuuit fargaf,
lêt ina than hêlan uuider hetteandun,
gaf im uuid thie fîund fridu, endi im ford giuuêt
an sô huilic thero lando, sô im than leobost uuas.







 

Heliand
 
Fitte XXVIII
 




______________________________________________________________________________
 
 



 

Sô deda the drohtines sunu dago gehuilikes
 gôd uuerk mid is iungeron, sô neo Iudeon umbi that
an thea is mikilun craft thiu mêr ne gelôbdun,
that he alouualdo alles uuâri,
landes endi liudio: thes sie noh lôn nimat,
uuîdana uuracsîd, thes sie thar that geuuin dribun
 uuid selban thene sunu drohtines. Thô he im mid is gesîdon giuuêt
eft an Galilæo land, godes êgan barn,
fôr im te them friundun, thar he afôdid uuas
endi al undar is cunnie kindiung auuôhs,
the hêlago hêleand. Umbi ina heriskepi,
 theoda thrungun; thar uuas thegan manag
sô sâlig undar them gesîde. Thar drôgun ênna seocan man
erlos an iro armun: uueldun ina for ôgun Kristes,
brengean for that barn godes –  uuas im bôtono tharf,
that ina gehêldi hebenes uualdand,
 manno mundboro –, the uuas êr sô managan dag
liduuuastmon bilamod, ni mahte is lîchamon
uuiht geuualdan. Than uuas thar uuerodes sô filu,
that sie ina fora that barn godes brengean ni mahtun,
gethringan thurh thea thioda, that sie sô thurftiges
 sunnea gesagdin. Thô giuuêt imu an ênna seli innan
hêleando Crist; huarf uuard thar umbi,
megintheodo gemang. Thô bigunnun thea man spreken,
the thene lêfna lamon lango fôrdun,
bârun mid is beddiu, huô sie ina gedrôgin fora that barn godes,
 an that uuerod innan, thar ina uualdand Crist
selbo gisâuui. Thô gengun thea gesîdos tô,
hôbun ina mid iro handun endi uppan that hûs stigun,
slitun thene seli obana endi ina mid sêlun lêtun
an thene rakud innan, thar the rîkeo uuas,
 cuningo craftigost. Reht sô he ina thô kuman gisah
thurh thes hûses hrôst, sô he thô an iro hugi farstôd,
an thero manno môdsebon, that sie mikilana te imu
gelôbon habdun, thô he for then liudiun sprak,
quad that he thene siakon man sundeono tômean
 lâtan uueldi. Thô sprâkun im eft thea liudi angegin,
gramharde Iudeon, thea thes godes barnes
uuord aftaruuarodun, quâdun that that ni mahti giuuerden sô,
grimuuerc fargeben, biûtan god êno,
uualdand thesaro uueroldes. Thô habda eft is uuord garu
 mahtig barn godes: «ik gidôn that», quad he, «an thesumu manne skîn,
the hîr sô siak ligid an thesumu seli innan,
te uundron giuuêgid, that ik geuuald hebbiu
sundea te fargebanne endi ôc seokan man
te gehêleanne, sô ik ina hrînan ni tharf.»
 Manoda ina thô the mâreo drohtin,
liggeandean lamon, hêt ina far them liudiun astandan
up alohêlan endi hêt ina an is ahslun niman,
is bedgiuuâdi te baka; he that gibod lêste
sniumo for themu gisîdea endi geng imu eft gesund thanan,
 hêl fan themu hûse. Thô thes sô manag hêdin man,
uueros uundradun, quâdun that imu uualdand self,
god alomahtig fargeban habdi
mêron mahti than elcor ênigumu mannes sunie,
craft endi cûsti; sie ni uueldun antkennean thoh,
 Iudeo liudi, that he god uuâri,
ne gelôbdun is lêran, ac habdun im lêdan strîd,
uunnun uuidar is uuordun: thes sie uuerk hlutun,
lêdlîc lôngeld, endi sô noh lango sculun,
thes sie ni uueldun hôrien hebencuninges,
 Cristes lêrun, thea he cûdde obar al,
uuîdo aftar thesaro uueroldi, endi lêt sie is uuerk sehan
allaro dago gehuilikes, is dâdi scauuon,
hôrien is hêlag uuord, the he te helpu gesprak
manno barnun, endi sô manag mahtiglîc
 têcan getôgda, that sie gitrûodin thiu bet,
gilôbdin an is lêra. He sô managan lîchamon
balusuhteo antband endi bôta geskeride,
fargaf fêgiun ferah, them the fûsid uuas
helid an helsîd: than gideda ina the hêland self,
 Crist thurh is craft mikil quican aftar dôda,
lêt ina an thesaro uueroldi ford uunneono neotan.







 

Heliand
 
Fitte XXIX
 




______________________________________________________________________________
 
 



 

Sô hêlde he thea haltun man endi thea hâbon sô self,
bôtta, them thar blinde uuârun, lêt sie that berhte lioht,
sinscôni sean, sundea lôsda,
 gumono grimuuerk. Ni uuas gio Iudeono bethiu,
lêdes liudskepies gilôbo thiu betara
an thene hêlagon Crist, ac habdun im hardene môd,
suîdo starkan strîd, farstandan ni uueldun,
that sie habdun forfangan fîundun an uuillean,
 liudi mid iro gelôbun. Ni uuas gio thiu latoro bethiu
sunu drohtines, ac he sagde mid uuordun,
huô sie scoldin gehalon himiles rîki,
lêrde aftar themu lande, habde imu thero liudio sô filu
giuuenid mid is uuordun, that im uuerod mikil,
 folc folgoda, endi he im filu sagda,
be bilidiun that barn godes, thes sie ni mahtun an iro breostun farstandan,
undarhuggean an iro herton, êr it im the hêlago Crist
obar that erlo folc oponun uuordun
thurh is selbes craft seggean uuelda,
 mârean huat he mênde. Thar ina megin umbi,
thioda thrungun: uuas im tharf mikil
te gihôrienne hebencuninges
uuârfastun uuord. He stôd imu thô bi ênes uuatares stade,
ni uuelde thô bi themu gethringe obar that thegno folc
 an themu lande uppan thea lêra cûdean,
ac geng imu thô the gôdo endi is iungaron mid imu,
fridubarn godes, themu flôde nâhor
an ên skip innan, endi it scalden hêt
lande rûmur, that ina thea liudi sô filu,
 thioda ni thrungi. Stôd thegan manag,
uuerod bi themu uuatare, thar uualdand Crist
obar that liudio folc lêra sagde:
«huat, ik iu seggean mag», quad he, «gesîdos mîne,
huô imu ên erl bigan an erdu sâian
 hrêncorni mid is handun. Sum it an hardan sten
obanuuardan fel, erdon ni habda,
that it thar mahti uuahsan eftha uurteo gifâhan,
kînan eftha biclîben, ac uuard that corn farloren,
that thar an theru lêian gilag. Sum it eft an land bifel,
 an erdun adalcunnies: bigan imu aftar thiu
uuahsen uuânlîco endi uurteo fâhan,
lôd an lustun: uuas that land sô gôd,
frânisco gifehod. Sum it eft bifallen uuard
an êna starca strâtun, thar stôpon gengun,
 hrosso hôfslaga endi helido trâda;
uuard imu thar an erdu endi eft up gigeng,
bigan imu an themu uuege uuahsen; thô it eft thes uuerodes farnam,
thes folkes fard mikil endi fuglos alâsun,
that is themu êcsan uuiht aftar ni môste
 uuerdan te uuillean, thes thar an thene uueg bifel.
Sum uuard it than bifallen, thar sô filu stôdun
thicchero thorno an themu dage;
uuard imu thar an erdu endi eft up gigeng,
kên imu thar endi clibode. Thar slôgun thar eft crûd an gimang,
 uueridun imu thene uuastom: habda it thes uualdes hlea
forana obarfangan, that it ni mahte te ênigaro frumu uuerden,
ef it thea thornos sô thringan môstun.»
Thô sâtun endi suîgodun gesîdos Cristes,
uuordspâha uueros: uuas im uundar mikil,
 be huilicun bilidiun that barn godes
sulic sôdlîc spel seggean bigunni.
Thô bigan is thero erlo ên frâgoian
holdan hêrron, hnêg imu tegegnes
tulgo uuerdlico: «huat, thu geuuald habas», quad he,
 «ia an himile ia an erdu, hêlag drohtin,
uppa endi nidara, bist thu alouualdo
gumono gêsto, endi uui thîne iungaron sind,
an ûsumu hugi holde. Hêrro the gôdo,
ef it thîn uuilleo sî, lât ûs thînaro uuordo thar
 endi gihôrien, that uui it aftar thi
obar al cristinfolc cûdean môtin.
Uui uuitun that thînun uuordun uuârlîc bilidi
ford folgoiad, endi ûs is firinun tharf,
that uui thîn uuord endi thîn uuerk, – huand it fan sulicumu geuuittea cumid –
 that uui it an thesumu lande at thi lînon môtin.»







 

Heliand
 
Fitte XXX
 




______________________________________________________________________________
 
 



 

Thô im eft tegegnes gumono bezta
anduuordi gesprak: «ni mênde ik elcor uuiht», quad he,
«te bidernienne dâdio mînaro,
uuordo eftha uuerco; thit sculun gi uuitan alle,
 iungaron mîne, huand iu fargeben habad
uualdand thesaro uueroldes, that gi uuitan môtun
an iuuuom hugiskeftiun himilisc gerûni;
them ôdrun scal man be bilidiun that gibod godes
uuordun uuîsien. Nu uuilliu ik iu te uuârun hier
 mârien, huat ik mênde, that gi mîna thiu bet
obar al thit landskepi lêra farstandan.
That sâd, that ik iu sagda, that is selbes uuord,
thiu hêlaga lêra hebencuninges,
huô man thea mârien scal obar thene middilgard,
 uuîdo aftar thesaro uueroldi. Uueros sind im gihugide,
man mislîco: sum sulican môd dregid,
harda hugiskefti endi hrêan sebon,
that ina ni geuuerdod, that he it be iuuuon uuordun due,
that he thesa mîna lêra ford lêstien uuillie,
 ac uuerdad thar sô farlorana lêra mîna,
godes ambusni endi iuuuaro gumono uuord
an themu ubilon manne, sô ik iu êr sagda,
that that korn faruuard, that thar mid kîdun ni mahte
an themu stêne uppan stedihaft uuerdan.
 Sô uuirdid al farloran edilero sprâka,
ârundi godes, sô huat sô man themu ubilon manne
uuordun geuuîsid, endi he an thea uuirson hand,
undar fîundo folc fard gekiusid,
an godes unuuilean endi an gramono hrôm
 endi an fiures farm. Ford scal he hêtean
mid is breosthugi brêda logna.
Nio gi an thesumu lande thiu lês lêra mîna
uuordun ni uuîsiad: is theses uuerodes sô filu,
erlo aftar thesaro erdun: bistêd thar ôdar man,
 the is imu iung endi glau, – endi habad imu gôdan môd –,
sprâkono spâhi endi uuêt iuuuaro spello giskêd,
hugid is than an is herton endi hôrid thar mid is ôrun tô
suîdo niudlîco endi nâhor stêd,
an is breost hledid that gibod godes,
 lînod endi lêstid: is is gilôbo sô gôd,
talod imu, huô he ôdrana eft gihuerbie
mêndâdigan man, that is môd draga
hluttra treuua te hebencuninge.
Than brêdid an thes breostun that gibod godes,
 thie lubigo gilôbo, sô an themu lande duod
that korn mid kîdun, thar it gikund habad
endi imu thiu uurd bihagod endi uuederes gang,
regin endi sunne, that it is reht habad.
Sô duod thiu godes lêra an themu gôdun manne
 dages endi nahtes, endi gangid imu diubal fer,
uurêda uuihti endi the uuard godes
nâhor mikilu nahtes endi dages,
anttat sie ina brengead, that thar bêdiu uuirdid
ia thiu lêra te frumu liudio barnun,
 the fan is mûde cumid, iac uuirdid the man gode;
habad sô giuuehslod te thesaro uueroldstundu
mid is hugiskeftiun himilrîkeas gidêl,
uuelono thene mêstan: farid imu an giuuald godes,
tionuno tômig. Treuua sind sô gôda
 gumono gehuilicumu, sô nis goldes hord
gelîk sulicumu gilôbon. Uuesad iuuuaro lêrono ford
mancunnie mildie; sie sind sô mislîka,
helidos gehugda: sum habad iro hardan strîd,
uurêdan uuillean, uuancolna hugi,
 is imu fêknes ful endi firinuuerko.
Than biginnid imu thunkean, than he undar theru thiodu stâd
endi thar gihôrid obar hlust mikil
thea godes lêra, than thunkid imu, that he sie gerno ford
lêstien uuillie; than biginnid imu thiu lêra godes
 an is hugi hafton, anttat imu than eft an hand cumid
feho te gifôrea endi fremidi scat.
Than farlêdead ina lêda uuihti,
than he imu farfâhid an fehogiri,
aleskid thene gilôbon: than uuas imu that luttil fruma,
 that he it gio an is hertan gehugda, ef he it halden ne uuili.
That is sô the uuastom, the an themu uuege began,
liodan an themu lande: thô farnam ina eft thero liudio fard.
Sô duot thea meginsundeon an thes mannes hugi
thea godes lêra, ef he is ni gômid uuel;
 elcor bifelliad sia ina ferne te bodme,
an thene hêtan hel, thar he hebencuninge
ni uuirdid furdur te frumu, ac ina fîund sculun
uuîtiu giuuaragean. Simla gi mid uuordun ford
lêread an thesumu lande: ik can thesaro liudio hugi,
 sô mislîcan muodsebon manno cunnies,
sô uuanda uuîsa . . . . . . . . . . .
Sum habit all te thiu is muod gilâtan endi mêr sorogot,
huô hie that hord bihalde, than huô hie hebancuninges
uuilleon giuuirkie. Bethiu thar uuahsan ni mag
 that hêlaga gibod godes, thoh it thar ahafton mugi,
uurtion biuuerpan, huand it thie uuelo thringit.
Sô samo sô that crûd endi thie thorn that corn antfâhat,
uueriat im thena uuastom, sô duot thie uuelo manne:
giheftid is herta, that hie it gihuggian ni muot,
 thie man an is muode, thes hie mêst bitharf,
huô hie that giuuirkie, than lang thie hie an thesaro uueroldi sî,
that hie ti êuuondage after muoti
hebbian thuru is hêrren thanc himiles rîki,
sô endilôsan uuelon, sô that ni mah ênig man
 uuitan an thesaro uueroldi. Nio hie sô uuîdo ni can
te githenkeanne, thegan an is muode,
that it bihaldan mugi herta thes mannes,
that hie that ti uuâron uuiti, huat uualdand god habit
guodes gigereuuid, that all geginuuerd stêd
 manno sô huilicon, sô ina hier minniot uuel
endi selbo te thiu is seola gihaldit,
that hie an lioht godes lîdan muoti.»







 

Heliand
 
Fitte XXXI
 




______________________________________________________________________________
 
 



 

Sô uuîsda hie thuo mid uuordon, stuod uuerod mikil
umbi that barn godes, gehôrdun ina bi bilidon filo
 umbi thesaro uueroldes giuuand uuordon tellian;
quat that im ôc ên adales man an is acker sâidi
hluttar hrêncorni handon sînon:
uuolda im thar sô uunsames uuastmes tilian,
fagares fruhtes. Thuo geng thar is fîond aftar
 thuru dernian hugi, endi it all mid durdu obarsêu,
mid uueodo uuirsiston. Thuo uuôhsun sia bêdiu,
ge that corn ge that crûd. Sô quâmun gangan
is hagastoldos te hûs, iro hêrren sagdun,
thegnos iro thiodne thrîstion uuordon:
 «huat, thu sâidos hluttar corn, hêrro thie guodo,
ênfald an thînon accar: nu ni gisihit ênig erlo than mêr
uueodes uuahsan. Huî mohta that giuuerdan sô?»
Thuo sprak eft thie adales man them erlon tegegnes,
thiodan uuid is thegnos, quat that hie it magti undarthenkian uuel,
 that im thar unhold man aftar sâida,
fîond fêcni crûd: «ne gionsta mi thero fruhtio uuel,
auuerda mi thena uuastom.» Thuo thar eft uuini sprâkun,
is iungron tegegnes, quâdun that sia thar uueldin gangan tuo,
cuman mid craftu endi lôsian that crûd thanan,
 halon it mid iro handon. Thuo sprac im eft iro hêrro angegin:
«ne uuelleo ik, that gi it uuiodon», quathie, «huand gi biuuardon ni mugun,
gigômean an iuuuon gange, thoh gi it gerno ni duan,
ni gi thes cornes te filo, kîdo auuerdiat,
felliat under iuuua fuoti. Lâte man sia ford hinan
 bêdiu uuahsan, und êr beuuod cume
endi an them felde sind fruhti rîpia,
aroa an them accare: than faran uui thar alla tuo,
halon it mid ûssan handon endi that hrêncurni lesan
sûbro tesamne endi it an mînon seli duoian,
 hebbean it thar gihaldan, that it huergin ni mugi
uuiht auuerdian, endi that uuiod niman,
bindan it te burdinnion endi uuerpan it an bitar fiur,
lâton it thar haloian hêta lôgna,
êld unfuodi.» Thuo stuod erl manag,
 thegnos thagiandi, huat thiodgomo,
mâri mahtig Crist mênean uueldi,
bôknien mid thiu bilidiu barno rîkeost.
Bâdun thô sô gerno gôdan drohtin
antlûcan thea lêra, that sia môstin thea liudi ford,
 hêlaga hôrean. Thô sprak im eft iro hêrro angegin,
mâri mahtig Crist: «that is», quad he, «mannes sunu:
ik selbo bium, that thar sâiu, endi sind thesa sâliga man
that hluttra hrêncorni, thea mi hêr hôread uuel,
uuirkiad mînan uuillean; thius uuerold is the akkar,
 thit brêda bûland barno mancunnies;
Satanas selbo is, that thar sâid aftar
sô lêdlîca lêra: habad thesaro liudeo sô filu,
uuerodes auuardid, that sie uuam frummead,
uuirkead aftar is uuilleon; thoh sculun sie hêr uuahsen ford,
 thea forgriponon gumon, sô samo sô thea gôdun man,
anttat mûdspelles megin obar man ferid,
endi thesaro uueroldes. Than is allaro accaro gehuilic
gerîpod an thesumu rîkea: sculun iro regangiscapu
frummien firiho barn. Than tefarid erda:
 that is allaro beuuo brêdost; than kumid the berhto drohtin
obana mid is engilo craftu, endi cumad alle tesamne
liudi, the io thit lioht gisâun, endi sculun than lôn antfâhan
ubiles endi gôdes. Than gangad engilos godes,
hêlage hebenuuardos, endi lesat thea hluttron man
 sundor tesamne, endi duat sie an sinscôni,
hôh himiles lioht, endi thea ôdra an hellia grund,
uuerpad thea faruuarhton an uuallandi fiur;
thar sculun sie gibundene bittra logna,
thrâuuerk tholon, endi thea ôdra thioduuelon
 an hebenrîkea, huîtaro sunnon
liohtean gelîco. Sulic lôn nimad
uueros uualdâdeo. Sô hue sô giuuit êgi,
gehugdi an is hertan, ettha gihôrien mugi,
erl mid is ôrun, sô lâta imu thit an innan sorga,
 an is môdsebon, huô he scal an themu mâreon dage
uuid thene rîkeon god an rediu standen
uuordo endi uuerko allaro, the he an thesaro uueroldi giduod.
That is egislîcost allaro thingo,
forhtlîcost firiho barnun, that sie sculun uuid iro frâhon mahlien,
 gumon uuid thene gôdan drohtin: than uueldi gerno gehue uuesan,
allaro manno gehuilic mênes tômig,
slîdero sacono. Aftar thiu scal sorgon êr
allaro liudeo gehuilic, êr he thit lioht afgebe,
the than êgan uuili alungan tîr,
 hôh hebenrîki endi huldi godes.»







 

Heliand
 
Fitte XXXII
 




______________________________________________________________________________
 
 



 

Sô gifragn ik that thô selbo sunu drohtines,
allaro barno bezt bilideo sagda,
huilic thero uuâri an uueroldrîkea
undar helidcunnie himilrîkie gelîch;
 quad that oft luttiles huat liohtora uurdi,
sô hôho afhuobi, «so duot himilrîki:
that is simla mêra, than is man ênig
uuânie an thesaro uueroldi. Ôk is imu that uuerk gelîch,
that man an sêo innan segina uuirpit,
 fisknet an flôd endi fâhit bêdiu,
ubile endi gôde, tiuhid up te stade,
lidod sie te lande, lisit aftar thiu
thea gôdun an greote endi lâtid thea ôdra eft an grund faran,
an uuîdan uuâg. Sô duod uualdand god
 an themu mâreon dage menniscono barn:
brengid irminthiod, alle tesamne,
lisit imu than thea hluttron an hebenrîki,
lâtid thea fargriponon an grund faren
hellie fiures. Ni uuêt helido man
 thes uuîties uuidarlâga, thes thar uueros thiggeat,
an themu inferne irminthioda.
Than hald ni mag thera mêdan man gimacon fîden,
ni thes uuelon ni thes uuilleon, thes thar uualdand skerid,
gildid god selbo gumono sô huilicumu,
 sô ina hêr gihaldid, that he an hebenrîki,
an that langsame lioht lîdan môti.»
Sô lêrda he thô mid listiun. Than fôrun thar thea liudi tô
obar al Galilæo land that godes barn sehan:
dâdun it bi themu uundre, huanen imu mahti sulic uuord cumen,
 sô spâhlîco gisprokan, that he spel godes
gio sô sôdlîco seggean consti,
sô craftiglîco giqueden: «he is theses kunnies hinen», quâdun sie,
«the man thurh mâgskepi: hêr is is môder mid ûs,
uuîf undar thesumu uuerode. Huat, uui the hêr uuitun alle,
 sô kûd is ûs is kuniburd endi is knôsles gehuat;
auuôhs al undar thesumu uuerode: huanen scolde imu sulic geuuit cuman,
mêron mahti, than hêr ôdra man êgin?»
Sô farmunste ina that manno folc endi sprâkun im gimêdlic uuord,
farhogdun ina sô hêlagna, hôrien ni uueldun
 is gibodskepies. Ni he thar ôk bilideo filu
thurh iro ungilôbon ôgean ni uuelde,
torhtero têcno, huand he uuisse iro tuîflean hugi,
iro uurêdan uuillean, that ni uuârun uueros ôdra
sô grimme under Iudeon, sô uuârun umbi Galilæo land,
 sô hardo gehugide: sô thar uuas the hêlago Krist,
giboren that barn godes, si ni uueldun is gibodskepi thoh
antfâhan ferhtlîco, ac bigan that folc undar im,
rincos râdan, huô sie thene rîkeon Krist
uuêgdin te uundron. Hêtun thô iro uuerod cumen,
 gesîdi tesamne: sundea uueldun
an thene godes sunu gerno gitellien
uurêdes uuilleon; ni uuas im is uuordo niud,
spâharo spello, ac sie bigunnun sprekan undar im,
huô sie ina sô craftagne fan ênumu clibe uurpin,
 obar ênna berges uual: uueldun that barn godes
libu bilôsien. Thô he imu mid them liudiun samad
frôlîco fôr: ni uuas imu foraht hugi,
– uuisse that imu ni mahtun menniscono barn,
bi theru godcundi Iudeo liudi
 êr is tîdiun uuiht teonon gifrummien,
lêdaro gilêsto –, ac he imu mid them liudiun samad
stêg uppen thene stênholm, antthat sie te theru stedi quâmun,
thar sie ine fan themu uualle nider uuerpen hugdun,
fellien te foldu, that he uurdi is ferhes lôs,
 is aldres at endie. Thô uuard thero erlo hugi,
an themu berge uppen bittra githâhti
Iudeono tegangen, that iro ênig ni habde sô grimmon sebon
ni sô uurêden uuilleon, that sie mahtin thene uualdandes sunu,
Krist antkennien; he ni uuas iro cûd ênigumu,
 that sie ina thô undaruuissin. Sô mahte he undar ira uuerode standen
endi an iro gimange middiumu gangen,
faren undar iro folke. He dede imu thene fridu selbo,
mundburd uuid theru menegi endi giuuêt imu thurh middi thanan
thes fîundo folkes, fôr imu thô, thar he uuelde,
 an êne uuôstunnie uualdandes sunu,
cuningo craftigost: habde thero custes giuuald,
huar imu an themu lande leobost uuâri
te uuesanne an thesaru uueroldi. 







 

Heliand
 
Fitte XXXIII
 




______________________________________________________________________________
 
 



 

 Thann fôr imu an uueg ôdran
Iohannes mid is iungarun, godes ambahtman,
 lêrde thea liudi langsamane râd,
hêt that sie frume fremidin, firina farlêtin,
mên endi morduuerk. He uuas thar managumu liof
gôdaro gumono. He sôhte imu thô thene Iudeono cuning,
thene heritogon at hûs, the hêten ûuas
 Herodes aftar is eldiron, obarmôdig man:
bûide imu be theru brûdi, thiu êr sînes brôder uuas,
idis an êhti, anttat he ellior skôc,
uuerold uueslode. Thô imu that uuîf ginam
the cuning te quenun; êr uuârun iro kind ôdan,
 barn be is brôder. Thô bigan imu thea brûd lahan
Iohannes the gôdo, quad that it gode uuâri,
uualdande uuidermôd, that it ênig uuero frumidi,
that brôder brûd an is bed nâmi,
hebbie sie imu te hîuun. «Ef thu mi hôrien uuili,
 gilôbien mînun lêrun, ni scalt thu sie leng êgan,
ac mîd ire an thînumu môde: ni haba thar sulica minnea tô,
ni sundeo thi te suîdo.» Thô uuard an sorgun hugi
thes uuîbes aftar them uuordun; andrêd that he thene uueroldcuning
sprâcono gespôni endi spâhun uuordun,
 that he sie farlêti. Began siu imu thô lêdes filu
râden an rûnon, endi ine rinkos hêt,
unsundigane erlos fâhan
endi ine an ênumu karkerea klûstarbendiun,
lidocospun bilûcan: be them liudiun ne gidorstun
 ine ferahu bilôsien, huand sie uuârun imu friund alle,
uuissun ine sô gôden endi gode uuerden,
habdun ina for uuârsagon, sô sia uuela mahtun.
Thô uurdun an themu gêrtale Iudeo cuninges
tîdi cumana, sô thar gitald habdun
 frôde folcuueros, thô he gifôdid uuas,
an lioht cuman. Sô uuas thero liudio thau,
that that erlo gehuilic ôbean scolde,
Iudeono mid gômun. Thô uuard thar an thene gastseli
megincraft mikil manno gesamnod,
 heritogono an that hûs, thar iro hêrro uuas
an is kuningstôle. Quâmun managa
Iudeon an thene gastseli; uuard im thar gladmôd hugi,
blîdi an iro breostun: gisâhun iro bâggebon
uuesen an uunneon. Drôg man uuîn an flet
 skîri mid scâlun, skenkeon huurbun,
gengun mid goldfatun: gaman uuas thar inne
hlûd an thero hallu, helidos drunkun.
Uuas thes an lustun landes hirdi,
huat he themu uuerode mêst te uunniun gifremidi.
 Hêt he thô gangen ford gêla thiornun,
is brôder barn, thar he an is benki sat
uuînu giuulenkid, endi thô te themu uuîbe sprac;
grôtte sie fora themu gumskepie endi gerno bad,
that siu thar fora them gastiun gaman afhôbi
 fagar an flettie: «lât thit folc sehan,
huô thu gelînod habas liudio menegi
te blîdseanne an benkiun; ef thu mi thera bede tugidos,
mîn uuord for thesumu uuerode, than uuilliu ik it hêr te uuârun gequeden,
liahto fora thesun liudiun endi ôk gilêstien sô,
 that ik thi than aftar thiu êron uuilliu,
sô hues sô thu mi bidis for thesun mînun bâguuiniun:
thoh thu mi thesaro heridômo halbaro fergos,
rîkeas mînes, thoh gidôn ik, that it ênig rinko ni mag
uuordun giuuendien, endi it scal giuuerden sô.»
 Thô uuard thera magad aftar thiu môd gihuorben,
hugi aftar iro hêrron, that siu an themu hûse innen,
an themu gastseli gamen up ahuof,
al sô thero liudio landuuîse gidrôg,
thero thiodo thau. Thiu thiorne spilode
 hrôr aftar themu hûse: hugi uuas an lustun,
managaro môdsebo. Thô thiu magad habda
githionod te thanke thiodcuninge
endi allumu themu erlskepie, the thar inne uuas
gôdaro gumono, siu uuelde thô ira geba êgan,
 thiu magad for theru menegi: geng thô uuid iro môdar sprekan
endi frâgode sie firiuuitlîco,
hues siu thene burges uuard biddien scoldi.
Thô uuîsde siu aftar iro uuilleon, hêt that siu uuihtes than êr
ni gerodi for themu gumskepie, biûtan that man iru Iohannes
 an theru hallu innan hôbid gâbi
alôsid af is lîchamon. That uuas allun them liudiun harm,
them mannun an iro môde, thô sie that gihôrdun thea magad sprekan;
sô uuas it ôk themu kuninge: he ni mahte is quidi liagan,
is uuord uuendien: hêt thô is uuêpanberand
 gangen fan themu gastseli endi hêt thene godes man
lîbu bilôsien. Thô ni uuas lang te thiu,
that man an thea halla hôbid brâhte
thes thiodgumon, endi it thar theru thiornun fargaf,
magad for theru menegi: siu drôg it theru môder ford.
 Thô uuas êndago allaro manno
thes uuîsoston, thero the gio an thesa uuerold quâmi,
thero the quene ênig kind gibâri,
idis fan erle, lêt man simla then ênon biforan,
the thiu thiorne gidrôg, the gio thegnes ni uuard
 uuîs an iro uueroldi, biûtan sô ine uualdand god
fan hebenuuange hêlages gêstes
gimarcode mahtig: the ni habde ênigan gimacon huergin
êr nec aftar. Erlos huurbun,
gumon umbi Iohannen, is iungaron managa,
 sâlig gesîdi, endi ine an sande bigrôbun,
leobes lîchamon: uuissun that he lioht godes,
diurlîcan drôm mid is drohtine samad,
upôdas hêm êgan môste,
sâlig sôkean. 







 

Heliand
 
Fitte XXXIV
 




______________________________________________________________________________
 
 



 

 Thô geuuitun im thea gesîdos thanen,
 Iohannes giungaron giâmermôde,
hêlagferaha: uuas im iro hêrron dôd
suîdo an sorgun. Geuuitun im sôkean thô
an theru uuôstunni uualdandes sunu,
craftigana Crist endi imu kûd gidedun
 gôdes mannes forgang, huô habde the Iudeono kuning
manno thene mâreostan mâkeas eggiun
hôbdu bihauuuan: he ni uuelde is ênigen harm spreken,
sunu drohtines; he uuisse that thiu seole uuas
hêlag gihalden uuider hettiandeon,
 an fride uuider fîundun. Thô sô gifrâgi uuard
aftar them landskepiun lêreandero bezt
an theru uuôstunni: uuerod samnode,
fôr folcun tô: uuas im firiuuit mikil
uuîsaro uuordo; imu uuas ôk uuilleo sô samo,
 sunie drohtines, that he sulic gesîdo folc
an that lioht godes ladoian môsti,
uuennien mid uuilleon. Uualdand lêrde
allan langan dag liudi managa,
elitheodige man, anttat an âband sêg
 sunne te sedle. Thô gengun is gesîdos tuelibi,
gumon te themu godes barne endi sagdun iro gôdumu hêrron,
mid huilicu arbediu thar thea erlos lebdin, quâdun that sie is êra bithorftin,
uueros an themu uuôsteon lande: «sie ni mugun sie hêr mid uuihti anthebbien,
helidos bi hungres gethuinge. Nu lât thu sie, hêrro the gôdo,
 sîdon, thar sie selida fîden. Nâh sind hêr gesetana burgi
managa mid meginthiodun: thar fîdad sie meti te kôpe,
uueros aftar them uuîkeon.» Thô sprak eft uualdand Crist,
thioda drohtin, quad that thes êniga thurufti ni uuârin,
«that sie thurh metilôsi mîna farlâtan
 leoblîca lêra. Gebad gi thesun liudiun ginôg,
uuenniad sie hêr mid uuilleon.» Thô habde eft is uuord garu
Philippus frôd gumo, quad that thar sô filu uuâri
manno menigi: «thoh uui hêr te meti habdin
garu im te gebanne, sô uui mahtin fargelden mêst,
 ef uui hêr gisaldin siluberscatto
tuê hund samad, tueho uuâri is noh than,
that iro ênig thar ênes ginâmi:
sô luttic uuâri that thesun liudiun.» Thô sprak eft the landes uuard
endi frâgode sie firiuuitlîco,
 manno drohtin, huat sie thar te meti habdin
uuistes geuunnin. Thô sprak imu eft mid is uuordun angegin
Andreas fora them erlun endi themu alouualdon
selbumu sagde, that sie an iro gisîdie than mêr
garouues ni habdin, «biûtan girstin brôd
 fîbi an ûsaru ferdi endi fiscos tuêne.
Huat mag that thoh thesaru menigi?» Thô sprac eft mahtig Krist,
the gôdo godes sunu, endi hêt that gumono folc
skerien endi skêden endi hêt thea scola settien,
erlos aftar theru erdu, irminthioda
 an grase gruonimu, endi thô te is iungarun sprak,
allaro barno bezt, hêt imu thiu brôd halon
endi thea fiscos ford. That folc stillo bêd,
sat gesîdi mikil; undar thiu he thurh is selbes craft,
manno drohtin, thene meti uuîhide,
 hêlag hebencuning, endi mid is handun brak,
gaf it is iungarun ford, endi it sie undar themu gumskepie hêt
dragan endi dêlien. Sie lêstun iro drohtines uuord,
is geba gerno drôgun gumono gihuemu,
hêlaga helpa. It undar iro handun uuôhs,
 meti manno gihuemu: theru meginthiodu uuard
lîf an lustun, thea liudi uurdun alle,
sade sâlig folc, sô huat sô thar gisamnod uuas
fan allun uuîdun uuegun. Thô hêt uualdand Krist
gangen is iungaron endi hêt sie gômien uuel,
 that thiu lêba thar farloren ni uurdi;
hêt sie thô samnon, thô thar sade uuârun
mankunnies manag. Thar môses uuard,
brôdes te lêbu, that man birilos gilas
tuelibi fulle: that uuas têcan mikil,
 grôt craft godes, huand thar uuas gumono gitald
âno uuîf endi kind, uuerodes atsamme
fîf thûsundig. That folc al farstôd,
thea man an iro môde, that sie thar mahtigna
hêrron habdun. Thô sie hebencuning,
 thea liudi lobodun, quâdun that gio ni uurdi an thit lioht cuman
uuîsaro uuârsago, eftha that he giuuald mid gode
an thesaru middilgard mêron habdi,
ênfaldaran hugi. Alle gisprâkun,
that he uuâri uuirdig uuelono gehuilikes,
 that he erdrîki êgan môsti,
uuîdene uueroldstôl, «nu he sulic geuuit habad,
sô grôte craft mid gode.» Thea gumon alle giuuard,
that sie ine gihôbin te hêrosten,
gikurin ine te cuninge: that Kriste ni uuas
 uuihtes uuirdig, huand he thit uueroldrîki,
erde endi uphimil thurh is ênes craft
selbo giuuarhte endi sîdor giheld,
land endi liudskepi, – thoh thes ênigan gilôbon ni dedin
uurêde uuidersacon – that al an is giuualde stâd,
 cuningrîkeo craft endi kêsurdômes,
meginthiodo mahal. Bethiu ni uuelde he thurh thero manno sprâka
hebbian ênigan hêrdôm, hêlag drohtin,
uueroldkuninges namon; ni he thô mid uuordun strîd
ni afhôf uuid that folc furdur, ac fôr imu thô, thar he uuelde,
 an ên gebirgi uppan: flôh that barn godes
gêlaro gelpquidi endi is iungaron hêt
obar ênne sêo sîdon endi im selbo gibôd,
huar sie im eft tegegnes gangen scoldin.







 

Heliand
 
Fitte XXXV
 




______________________________________________________________________________
 
 



 

Thô telêt that liuduuerod aftar themu lande allumu,
 tefôr folc mikil, sîdor iro frâho giuuêt
an that gebirgi uppan, barno rîkeost,
uualdand an is uuilleon. Thô te thes uuatares stade
samnodun thea gesîdos Cristes, the he imu habde selbo gicorane,
sie tuelibi thurh iro treuua gôda: ni uuas im tueho nigiean,
 nebu sie an that godes thionost gerno uueldin
obar thene sêo sîdon. Thô lêtun sie suîdean strôm,
hôh hurnidskip hluttron ûdeon,
skêdan skîr uuater. Skrêd lioht dages,
sunne uuard an sedle; the sêolîdandean
 naht nebulo biuuarp; nâdidun erlos
forduuardes an flôd; uuard thiu fiorde tid
thera nahtes cuman – neriendo Crist
uuarode thea uuâglîdand –: thô uuard uuind mikil,
hôh uueder afhaben: hlamodun ûdeon,
 strôm an stamne; strîdiun feridun
thea uueros uuider uuinde, uuas im uurêd hugi,
sebo sorgono ful: selbon ni uuândun
lagulîdandea an land cumen
thurh thes uuederes geuuin. Thô gisâhun sie uualdand Krist
 an themu sêe uppan selbun gangan,
faran an fâdion: ni mahte an thene flôd innan,
an thene sêo sincan, huand ine is selbes craft
hêlag anthabde. Hugi uuard an forhtun,
thero manno môdsebo: andrêdun that it im mahtig fîund
 te gidroge dâdi. Thô sprak im iro drohtin tô,
hêlag hebencuning, endi sagde im that he iro hêrro uuas
mâri endi mahtig: «nu gi môdes sculun
fastes fâhen; ne sî iu forht hugi,
gibâriad gi baldlîco: ik bium that barn godes,
 is selbes sunu, the iu uuid thesumu sêe scal,
mundon uuid thesan meristrôm.» Thô sprac imu ên thero manno angegin
obar bord skipes, baruuirdig gumo,
Petrus the gôdo – ni uuelde pîne tholon,
uuatares uuîti –: «ef thu it uualdand sîs», quad he,
 «hêrro the gôdo, sô mi an mînumu hugi thunkit,
hêt mi than tharod gangan te thi obar thesen gebenes strôm,
drokno obar diap uuater, ef thu mîn drohtin sîs,
managoro mundboro.» Thô hêt ine mahtig Crist
gangan imu tegegnes. He uuard garu sâno,
 stôp af themu stamne endi strîdiun geng
ford te is frôian. Thiu flôd anthabde
thene man thurh maht godes, antat he imu an is môde bigan
andrâden diap uuater, thô he drîben gisah
thene uuêg mid uuindu: uundun ina ûdeon,
 hô strôm umbihring. Reht sô he thô an is hugi tuehode,
sô uuêk imu that uuater under, endi he an thene uuâg innan,
sank an thene sêostrôm, endi he hriop sân aftar thiu
gâhon te themu godes sunie endi gerno bad,
that he ine thô generidi, thô he an nôdiun uuas,
 thegan an gethuinge. Thiodo drohtin
antfeng ine mid is fadmun endi frâgode sâna,
te huî he thô getuehodi: «huat, thu mahtes getrûoian uuel,
uuiten that te uuârun, that thi uuatares craft
an themu sêe innen thînes sîdes ni mahte,
 lagustrôm gilettien, sô lango sô thu habdes gelôbon te mi
an thînumu hugi hardo. Nu uuilliu ik thi an helpun uuesen,
nerien thi an thesaru nôdi». Thô nam ine alomahtig,
hêlag bi handun: thô uuard imu eft hlutter uuater
fast under fôtun, endi sie an fâdi samad
 bêdea gengun, antat sie obar bord skipes
stôpun fan themu strôme, endi an themu stamne gesat
allaro barno bezt. Thô uuard brêd uuater,
strômos gestillid, endi sie te stade quâmun,
lagulîdandea an land samen
 thurh thes uuateres geuuin, sagdun uualdande thanc,
diurden iro drohtin dâdiun endi uuordun,
fellun imu te fôtun endi filu sprâkun
uuîsaro uuordo, quâdun that sie uuissin garo,
that he uuâri selbo sunu drohtines
 uuâr an thesaru uueroldi endi geuuald habdi
obar middilgard, endi that he mahti allaro manno gihues
ferahe giformon, al sô he im an themu flôde dede
uuid thes uuatares geuuin. 







 

Heliand
 
Fitte XXXVI
 




______________________________________________________________________________
 
 



 

 Thô giuuêt imu uualdand Crist
sîdon fan themu sêe, sunu drohtines,
 ênag barn godes. Elithioda quam imu,
gumon tegegnes: uuârun is gôdun uuerk
ferran gefrâgi, that he sô filu sagde
uuâroro uuordo: imu uuas uuillio mikil,
that he sulic folcskepi frummien môsti,
 that sie simla gerno gode thionodin,
uuârin gehôrige hebencuninge
mankunnies manag. Thô giuuêt he imu ober thea marka Iudeono,
sôhte imu Sidono burg, habde gesîdos mid imu,
gôde iungaron. Thar imu tegegnes quam
 ên idis fan âdrom thiodun; siu uuas iru adaligeburdeo,
cunnies fan Cananeo lande; siu bad thene craftagan drohtin,
hêlagna, that he iru helpe gerêdi, quad that iru uuâri harm gistanden,
soroga at iru selbaru dohter, quad that siu uuâri mid suhtiun bifangen:
«bedrogan habbiad sie dernea uuihti. Nu is iro dôd at hendi,
 thea uurêdon habbiad sie geuuitteu benumane. Nu biddiu ik thi, uualdand frô min,
selbo sunu Dauides, that sie af sulicum suhtiun atômies,
that thu sie sô arma êgrohtfullo
uuamscadon biuueri.» Ni gaf iru thô noh uualdand Crist
ênig anduuordi; siu imu aftar geng,
 folgode fruokno, antat siu te is fôtun quam,
grôtte ina greatandi. Giungaron Cristes
bâdun iro hêrron, that he an is hugea mildi
uurdi themu uuîbe. Thô habde eft is uuord garu
sunu drohtines endi te is gesîdun sprak:
 «êrist scal ik Israheles aboron uuerden,
folcskepi te frumu, that sie ferhtan hugi
hebbian te iro hêrron: im is helpono tharf,
thea liudi sind farlorane, farlâten habbiad
uualdandes uuord, that uuerod is getuîflid,
 drîbad im dernean hugi, ne uuilliad iro drohtine hôrien
Israhelo erlskepi, ungilôbiga sind
helidos iro hêrron: thoh scal thanen helpe cumen
allun elithiodun.» Agalêto bad
that uuîf mid iro uuordun, that iru uualdand Krist
 an is môdsebon mildi uurdi,
that siu iro barnes ford brûkan môsti,
hebbian sie hêle. Thô sprak iru hêrro angegin,
mâri endi mahtig: «nis that», quad he, «mannes reht,
gumono nigênum gôd te gifrummienne
 that he is barnun brôdes aftîhe,
uuernie im obar uuilleon, lâte sie uuîti tholean,
hungar hetigrimmen, endi fôdie is hundos mid thiu.»
«Uuâr is that, uualdand», quad siu, «that thu mid thînun uuordun sprikis,
sôdlîco sagis: huat, thoh oft an seli innen
 undar iro hêrron diske huelpos huerbad
brosmono fulle theru fan themu biode nider
antfallat iro frôian.» Thô gihôrde that fridubarn godes
uuillean thes uuîbes endi sprak iru mid is uuordun tô:
«uuela that thu uuîf habes uuillean gôden!
 Mikil is thîn gilôbo an thea maht godes,
an thene liudio drohtin. Al uuirdid gilêstid sô
umbi thînes barnes lîf, sô thu bâdi te mi.»
Thô uuard siu sân gihêlid, sô it the hêlago gesprac
uuordun uuârfastun: that uuîf fagonode,
 thes siu iro barnes ford brûkan môste;
habde iru giholpen hêleando Crist,
habde sie farfangane fîundo craftu,
uuamscadun biuuerid. Thô giuuêt imu uualdand ford,
barno that bezte, sôhte imu burg ôdre,
 thiu sô thicco uuas mid theru thiodu Iudeono,
mid sûdarliudiun giseten. Thar gifragn ik that he is gesîdos grôtte,
the iungaron the he imu habde be is gôde gicorane, that sie mid imu gerno geuunodun,
uueros thurh is uuîson sprâka: «alle skal ik iu», quad he, «mid uuordun frâgon,
iungaron mîne: huat quedat these Iudeo liudi,
 mâri meginthioda, that ik manno sî?»
Imu anduuordidun frôlîco is friund angegin,
iungaron sîne: «nis thit Iudeono folc,
erlos ênuuordie: sum sagad that thu Elias sîs,
uuîs uuârsago, the hêr giu uuas lango,
 gôd undar thesumu gumskepie, sum sagad that thu Iohannes sîs,
diurlîc drohtines bodo, the hêr dôpte iu
uuerod an uuatere; alle sie mid uuordun sprekad,
that thu ênhuilic sîs edilero manno,
thero uuârsagono, the hêr mid uuordun giu
 lêrdun these liudi, endi that thu sîs eft an thit lioht cumen
te uuîseanne thesumu uuerode.» Thô sprak eft uualdand Krist:
«hue quedad gi, that ik sî», quad he, «iungaron mîne,
liobon liuduueros?» Thô te lat ni uuard
Sîmon Petrus: sprak sân angegin
 êno for im allun – habde imu ellien gôd,
thrîstea githâhti, uuas is theodone hold –:







 

Heliand
 
Fitte XXXVII
 




______________________________________________________________________________
 
 



 

«Thu bist the uuâro uualdandes sunu,
libbiendes godes, the thit lioht giscôp,
Crist cuning êuuig: sô uuilliad uui queden alle,
 iungaron thîne, that thu sîs god selbo,
hêleandero bezt.» Thô sprac imu eft is hêrro angegin:
«sâlig bist thu Sîmon», quad he, «sunu Ionases; ni mahtes thu that selbo gehuggean,
gimarcon an thînun môdgithâhtiun, ne it ni mahte thi mannes tunge
uuordun geuuîsien, ac dede it thi uualdand selbo,
 fader allaro firiho barno, that thu sô ford gisprâki,
sô diapo bi drohtin thînen. Diurlîco scalt thu thes lôn antfâhen,
hluttro habas thu an thînan hêrron gilôbon, hugiskefti sind thîne stêne gelîca,
sô fast bist thu sô felis the hardo; hêten sculun thi firiho barn
sancte Pêter: obar themu stêne scal man mînen seli uuirkean,
 hêlag hûs godes; thar scal is hîuuiski tô
sâlig samnon: ni mugun uuid them thînun suîdeun crafte
anthebbien hellie portun. Ik fargibu thi himilrîceas slutilas,
that thu môst aftar mi allun giuualdan
kristinum folke; kumad alle te thi
 gumono gêstos; thu habe grôte giuuald,
huene thu hêr an erdu eldibarno
gebinden uuillies: themu is bêdiu giduan,
himilrîki biloken, endi hellie sind imu opana,
brinnandi fiur; sô huene sô thu eft antbinden uuili,
 antheftien is hendi, themu is himilrîki,
antloken liohto mêst endi lîf êuuig,
grôni godes uuang. Mid sulicaru ik thi gebu uuilliu
lônon thînen gilôbon. Ni uuilliu ik, that gi thesun liudiun noh,
mârien thesaru menigi, that ik bium mahtig Crist,
 godes êgan barn. Mi sculun Iudeon noh,
unsculdigna erlos binden,
uuêgean mi te uundrun – dôt mi uuîties filo –
innan Hierusalem gêres ordun,
âhtien mînes aldres eggiun scarpun,
 bilôsien mi lîbu. Ik an thesumu liohte scal
thurh ûses drohtines craft fan dôde astanden
an thriddiumu dage». Thô uuard thegno bezt
suîdo an sorgun, Sîmon Petrus,
uuard imu hugi hriuuig, endi te is hêrron sprak
 rink an rûnun: «ni scal that rîki god», quad he,
«uualdand uuillien, that thu eo sulic uuîti mikil
githolos undar thesaru thiod: nis thes tharf nigiean,
hêlag drohtin.» Thô sprak imu eft is hêrro angegin,
mâri mahtig Crist – uuas imu an is môde hold –:
 «huat, thu nu uuideruuard bist», quad he, «uuilleon mînes,
thegno bezto! Huat, thu thesaro thiodo canst
menniscan sidu: thu ni uuêst the maht godes,
the ik gifrummien scal. Ik mag thi filu seggean
uuârun uuordun, thar hêr undar thesumu uuerode standad
 gesîdos mîne, thea ni môtun suelten êr,
huerben an hinenfard êr sie himiles lioht,
godes rîki sehat.» Côs imu iungarono thô
sân aftar thiu Sîmon Petrus,
Iacob endi Iohannes, thea gumon tuêne,
 bêdea thea gibrôder, endi imu thô uppen thene berg giuuêt
sunder mid them gesîdun, sâlig barn godes,
mid them thegnun thrim, thiodo drohtin,
uualdand thesaro uueroldes: uuelde im thar uundres filu,
têcno tôgean, that sie gitrûodin thiu bet,
 that he selbo uuas sunu drohtines,
hêlag hebencuning. Thô sie an hôhan uuall
stigun stên endi berg, antat sie te theru stedi quâmun,
uueros uuider uuolcan, thar uualdand Krist,
cuningo craftigost gicoren habde,
 that he is godkundi iungarun sînun
thurh is ênes craft ôgean uuelde,
berhtlîc bilidi. 







 

Heliand
 
Fitte XXXVIII
 




______________________________________________________________________________
 
 



 

 Thô imu thar te bedu gihnêg,
thô uuard imu thar uppe ôdarlîcora
uuliti endi giuuâdi: uurdun imu is uuangun liohte,
 blîcandi sô thiu berhte sunne: sô skên that barn godes,
liuhte is lîchamo: liomon stôdun
uuânamo fan themu uualdandes barne; uuard is geuuâdi sô huît
sô snêu te sehanne. Thô uuard thar seldlîc thing
giôgid aftar thiu: Elias endi Moyses
 quâmun thar te Criste uuid sô craftagne
uuordun uuehslean. Thar uuard sô uunsam sprâka,
sô gôd uuord undar gumun, thar the godes sunu
uuid thea mârean man mahlien uuelde,
sô blîdi uuard uppan themu berge: skên that berhte lioht,
 uuas thar gard gôdlic endi grôni uuang,
paradise gelîc. Petrus thô gimahalde,
helid hardmôdig endi te is hêrron sprac,
grôtte thene godes sunu: «gôd is it hêr te uuesanne,
ef thu it gikiosan uuili, Crist alouualdo,
 that man thi hêr an thesaru hôhe ên hûs geuuirkea,
mârlîco gemaco endi Moysese ôder
endi Eliase thriddea: thit is ôdas hêm,
uuelono uunsamost.» Reht sô he thô that uuord gesprak,
sô tilêt thiu luft an tuê: lioht uuolcan skên,
 glîtandi glîmo, endi thea gôdun man
uulitiscôni beuuarp. Thô fan themu uuolcne quam
hêlag stemne godes, endi them helidun thar
selbo sagde, that that is sunu uuâri,
libbiendero liobost: «an themu mi lîcod uuel
 an mînun hugiskeftiun. Themu gi hôrien sculun,
fulgangad imu gerno.» Thô ni mahtun thea iungaron Cristes
thes uuolcnes uuliti endi uuord godes,
thea is mikilon maht thea man antstanden,
ac sie bifellun thô forduuardes: ferhes ni uuândun,
 lengiron lîbes. Thô geng im tô the landes uuard,
behrên sie mid is handun hêleandero bezt,
hêt that sie im ni andrêdin: «ni scal iu hêr derien eouuiht,
thes gi hêr seldlîkes giseen habbiad,
mêriaro thingo.» Thô eft them mannun uuard
 hugi at iro herton endi gihêlid môd,
gibade an iro breostun: gisâhun that barn godes
ênna standen, uuas that oder thô,
behliden himiles lioht. Thô giuuêt imu the hêlago Crist
fan themu berge nider; gibôd aftar thiu
 iungarun sînun, that sie obar Iudeono folc
ni sagdin thea gisioni: «er than ik selbo hêr
suîdo diurlîco fan dôde astande,
arîse fan theru restu: sîdor mugun gi it rekkien ford,
mârien obar middilgard managun thiodun
 uuîdo aftar thesaru uueroldi.» 







 

Heliand
 
Fitte XXXIX
 




______________________________________________________________________________
 
 



 

 Thô giuuêt imu uualdand Crist
eft an Galileo land, sôhte is gadulingos,
mahtig is mâgo hêm, sagde thar manages huat
berhtero bilideo, endi that barn godes
them is sâligun gesîdun sorgspell ni forhal,
 ac he im openlîco allun sagde,
them is gôdun iungarun, huô ine scolde that Iudeono folc
uuêgean te uundrun. Thes uurdun thar uuîse man
suuîdo an sorgun, uuard im sêr hugi,
hriuuig umbi iro herte: gihôrdun iro hêrron thô,
 uualdandes sunu uuordun tellien,
huat he undar theru thiodu tholoian scolde,
uuilliendi undar themu uuerode. Thô giuuêt imu uualdand Crist,
gumo fan Galilea, sôhte imu Iudeono burg,
quâmun im te Cafarnaum. Thar fundun sie ênan kuninges thegan
 uulankan undar themu uuerode: quad that he uuâri giuueldig bodo
adalkêsures; he grôtte aftar thiu
Sîmon Petrusen, quad that he uuâri gisendid tharod,
that he thar gimanodi manno gehuiliken
thero hôbidscatto, the sie te themu hobe scoldin
 tinsi gelden: «nis thes tueho ênig
gumono nigiênumu, ne sie ina fargelden sân
mêdmo kusteon, biûten iuuue mêster êno
habad it farlâten. Ni scal that lîcon uuel
mînumu hêrron, sô man it imu at is hobe kûdid,
 adalkêsure.» Thô geng aftar thiu
Sîmon Petrus, uuelde it seggian thô
hêrron sînumu: he uuas is an is hugi iu than,
giuuaro uualdand Crist: – imu ni mahte uuord ênig
biholen uuerden, he uuisse hugiskefti
 manno gehuilikes –: hêt thô thene is mârean thegan,
Sîmon Petrus an thene sêo innen
angul uuerpen: «suliken sô thu thar êrist mugis
fisk gifâhen», quad he, «sô teoh thu thene fan themu flôde te thi,
antklemmi imu thea kinni: thar maht thu undar them kaflon nimen
 guldine scattos, that thu fargelden maht
themu manne te gimôdea mînen endi thînen
tinseo sô huilican, sô he ûs tô sôkid.»
He ni thorfte imu thô aftar thiu ôdaru uuordu
furdur gibioden: geng fiscari gôd,
 Sîmon Petrus, uuarp an thene sêo innen
angul an ûdeon endi up gitôh
fisk an flôde mid is folmun tuêm,
teklôf imu thea kinni endi undar them kaflun nam
guldine scattos: dede al, sô imu the godes sunu
 uuordun geuuîsde. Thar uuas thô uualdandes
megincraft gimârid, huô scal allaro manno gehuilic
suîdo uuilliendi is uueroldhêrron
sculdi endi scattos, thea imu giskeride sind,
gerno gelden: ni scal ine fargûmon eouuiht,
 ni farmuni ine an is môde, ac uuese imu mildi an is hugi,
thiono imu thiolîco: an thiu mag he thiodgodes
uuillean geuuirkean endi ôk is uueroldhêrron 
huldi habbien. 







 

Heliand
 
Fitte XL
 




______________________________________________________________________________
 
 



 

 Sô lêrde the hêlago Crist
thea is gôdon iungaron: «ef ênig gumono uuid iu», quad he,
 «sundea geuuirkea, than nim thu ina sundar te thi,
thene rink an rûna endi imu is râd saga,
uuîsi imu mid uuordun. Ef imu than thes uuerd ne sî,
that he thi gihôrie, hala thi thar ôdara tô
gôdaro gumono, endi lah imu is grimmun uuerc,
 sak ina sôduuordun. Ef imu than is sundea aftar thiu,
lôsuuerc ni lêdon, giduo it ôdrun liudiun cûd,
mâri it than for menegi endi lât manno filu
uuiten is faruurhti: ôdo beginnad imu than is uuerk tregan,
an is hugi hreuuen, than he it gihôrid helido filu,
 ahton eldibarn endi imu is ubilon dâd
uueread mid uuordun. Ef he than ôk uuendien ne uuili,
ac farmôdat sulica menegi, than lât thu thene man faren,
haba ina than far hêdinen endi lât ina thi an thînumu hugi lêden,
mîd is an thînumu môde, ne sî that imu eft mildi god,
 hêr hebencuning helpe farlîhe,
fader allaro firiho barno.» Thô frâgode Petrus,
allaro thegno bezt theodan sînan:
«huô oft scal ik them mannun, the uuid mi habbiad
lêduuerk giduan, leobo drohtin,
 scal ik im sibun sîdun iro sundea alâten,
uurêdaro uuerko, êr than ik is êniga uurêka frummie,
lêdes te lône?» Thô sprak eft the landes uuard,
angegin the godes sunu gôdumu thegne:
«ni seggiu ik thi fan sibuniun, sô thu selbo sprikis,
 mahlis mid thînu mûdu, ik duom thi mêra thar tô:
sibun sîdun sibuntig sô scalt thu sundea gehuemu,
lêdes alâten: sô uuilliu ik thi te lêrun geben
uuordun uuârfastun. Nu ik thi sulica giuuald fargaf,
that thu mînes hîuuiskes hêrost uuâris,
 manages mannkunnies, nu scalt thu im mildi uuesen,
liudiun lîdi.» Thô thar te themu lêreande quam
ên iung man angegin endi frâgode Iesu Crist:
«mêster the gôdo», quad he, «huat scal ik manages duan,
an thiu the ik hebenrîki gehalan môti?»
 Habde imu ôduuelon allen geuunnen,
mêdomhord manag, thoh he mildean hugi
bâri an is breostun. Thô sprak imu that barn godes:
«huat quidis thu umbi gôdon? nis that gumono ênig
biûtan the êno, the thar al gescôp,
 uuerold endi uunnea. Ef thu is uuillean habas,
that thu an lioht godes lîdan môtis,
than scalt thu bihalden thea hêlagon lêra,
the thar an themu aldon êuua gebiudid,
that thu man ni slah, ni thu mênes ni sueri,
 farlegarnessi farlât endi luggi geuuitskepi,
strîd endi stulina; ne uuis thu te stark an hugi,
ne nîdin ne hatul, ni nôdrôf ni fremi;
abunst alla farlât; uuis thînun eldirun gôd,
fader endi môder, endi thînun friundun hold,
 them nâhistun ginâdig. Than thu thi giniodon môst
himilo rîkeas, ef thu it bihalden uuili,
fulgangan godes lêrun.» Thô sprak eft the iungo man
«al hebbiu ik sô gilêstid», quad he, «sô thu mi lêris nu,
uuordun uuîsis, sô ik is eo uuiht ni farlêt
 fan mînero kindiski.» Thô bigan ina Crist sehan
an mid is ôgun: «ên is thar noh nu», quad he,
«uuan thero uuerko: ef thu is uuilleon habas,
that thu thurhfremid thionon môtis
hêrron thînumu, than scalt thu that thîn hord nimen,
 scalt thînan ôduuelon allan farcôpien,
diurie mêdmos, endi dêlien hêt
armun mannun: than habas thu aftar thiu
hord an himile; cum thi than gihalden te mi,
folgo thi mînaro ferdi: than habas thu fridu sîdur.»
 Thô uurdun Kristes uuord kindiungumu manne
suîdo an sorgun, uuas imu sêr hugi,
môd umbi herte: habde mêdmo filu,
uuelono geuunnen; uuende imu eft thanen,
uuas imu unôdo innan breostun,
 an is sebon suâro. Sah imu aftar thô
Krist alouualdo, quad it thô, thar he uuelde,
te them is iungarun geginuuardun, that uuâri an godes rîki
unôdi ôdagumu manne up te cumanne:
«ôdur mag man olbundeon, thoh he sî unmet grôt,
 thurh nâdlan gat, thoh it sî naru suîdo,
sâftur thurhslôpien, than mugi cuman thiu siole te himile
thes ôdagan mannes, the hêr al habad
giuuendid an thene uueroldscat uuilleon sînen,
môdgithâhti, endi ni hugid umbi thie maht godes.»







 

Heliand
 
Fitte XLI
 




______________________________________________________________________________
 
 



 

Imu anduuordiade êrthungan gumo,
Sîmon Petrus, endi seggean bad
leoban hêrron: «huat sculun uui thes te lône nimen», quad he,
«gôdes te gelde, thes uui thurh thîn iungardôm
êgan endi erbi al farlêtun
 hobos endi hîuuiski endi thi te hêrron gicurun,
folgodun thînaru ferdi: huat scal ûs thes te frumu uuerden,
langes te lône?» Liudeo drohtin
sagde im thô selbo: «than ik sittien kumu», quad he,
«an thie mikilan maht an themu mârean dage,
 thar ik allun scal irminthiodun
dômos adêlien, than môtun gi mid iuuuomu drohtine thar
selbon sittien endi môtun thera saca uualdan:
môtun gi Israhelo edilifolcun
adêlien aftar iro dâdiun: sô môtun gi thar gidiuride uuesen.
 Than seggiu ik iu te uuâran: sô hue sô that an thesaru uueroldi giduot,
that he thurh mîna minnea mâgo gesidli
liof farlêtid, thes scal hi hêr lôn niman
tehan sîdun tehinfald, ef he it mid treuuon duot,
mid hluttru hugi. Obar that habad he ôk himiles lioht,
 open êuuig lîf.» Bigan imu thô aftar thiu
allaro barno bezt ên bilidi seggian,
quad that thar ên ôdag man an êrdagun
uuâri undar themu uuerode: «the habde uuelono genôg,
sinkas gisamnod endi imu simlun uuas
 garu mid goldu endi mid godouuebbiu,
fagarun fratahun endi imu so filu habde
gôdes an is gardun endi imu at gômun sat
allaro dago gehuilikes: habde imu diurlîc lîf,
blîtzea an is benkiun. Than uuas thar eft ên biddiendi man,
 gilêbod an is lîchamon, Lazarus uuas he hêten,
lag imu dago gehuilikes at them durun foren,
thar he thene ôdagan man inne uuisse
an is gestseli gôme thiggean,
sittien at sumble, endi he simlun bêd
 giarmod thar ûte: ni môste thar in cuman,
ne he ni mahte gebiddien, that man imu thes brôdes tharod
gidragan uueldi, thes thar fan themu diske nider
antfel undar iro fôti: ni mahte imu thar ênig fruma uuerden
fan themu hêroston, the thes hûses giuueld, biûtan that thar
gengun is hundos tô,
 likkodun is lîkuundon, thar he liggiandi
hungar tholode; ni quam imu thar te helpu uuiht
fan themu rîkeon manne. Thô gifragn ik that ina is reganogiscapu,
thene armon man is êndago
gimanoda mahtiun suîd, that he manno drôm
 ageben scolde. Godes engilos
antfengun is ferh endi lêddun ine ford thanen,
that sie an Abrahames barm thes armon mannes
siole gisettun: thar môste he simlun ford
uuesen an uunniun. Thô quâmun ôk uurdegiscapu,
 themu ôdagan man orlaghuîle,
that he thit lioht farlêt: lêda uuihti
besinkodun is siole an thene suarton hel,
an that fern innen fîundun te uuillean,
begrôbun ine an gramono hêm. Thanen mahte he thene gôdan scauuon,
 Abraham gesehen, thar he uppe uuas
lîbes an lustun, endi Lazarus sat
blîdi an is barme, berht lôn antfeng
allaro is armôdio, endi lag the ôdago man
hêto an theru helliu, hriop up thanen:
 «fader Abraham», quad he, «mi is firinun tharf,
that thu mi an thînumu môdsebon mildi uuerdes,
lîdi an thesaru lognu: sendi mi Lazarus herod,
that he mî gefôrea an thit fern innan
caldes uuateres. Ik hêr quic brinnu
 hêto an thesaru helliu: nu is mi thînaro helpono tharf,
that he mi aleskie mid is lutticon fingru
tungon mîne, nu siu têkan habad,
ubil arbedi. Inuuidrâdo,
lêdaro sprâka, alles is mi nu thes lôn cumen.»
 Imu anduuordiade thô Abraham – that uuas aldfader –:
«gehugi thu an thînumu herton», quad he, «huat thu habdes iu
uuelono an uueroldi. Huat, thu thar alle thîne uunnea farsliti,
gôdes an gardun, sô huat sô thi gibidig ford
uuerden scolde. Uuîti tholode
 Lazarus an themu liohte, habde thar lêdes filu,
uuîteas an uueroldi. Bethiu scal he nu uuelon êgan,
libbien an lustun: thu scalt thea logna tholan,
brinnendi fiur: ni mag is thi ênig bôte kumen
hinana te helliu: it habad the hêlago god
 sô gifastnod mid is fadmun: ni mag thar faren ênig
thegno thurh that thiustri: it is hêr sô thikki undar ûs.»
Thô sprac eft Abrahame the erl tegegnes
fan theru hêtan hell endi helpono bad,
that he Lazarus an liudio drôm
 selbon sandi: «that he geseggea thar
brôdarun mînun, huô ik hêr brinnendi
thrâuuerk tholon; si thar undar theru thiodu sind,
si fîbi undar themu folke: ik an forhtun bium,
that sie im thar faruuirkien, that sie sculin ôk an thit uuîti te mi,
 an sô grâdag fiur.» Thô imu eft tegegnes sprak
Abraham aldfader, quad that sie thar êo godes
an themu landskepi, liudi habdin,
Moyseses gibôd endi thar managaro tô
uuârsaguno uuord: «ef sie is uuillige sind,
 that sie that bihalden, than ni thurbun sie an thea hell innen,
an that fern faren, ef sie gefrummiad sô,
sô thea gebiodad, the thea bôk lesat
them liudiun te lêrun. Ef sie thes than ni uuilliad lêstien uuiht,
thanne ni hôriad sie ôk themu the hinan astâd,
 man fan dôde. Lâte man sie an iro môdsebon
selbon keosen, hueder im suôtiera thunkie
te giuuinnanne, sô lango sô sie an thesaru uueroldi sind,
that sie eft ubil ettha gôd aftar habbien.»







 

Heliand
 
Fitte XLII
 




______________________________________________________________________________
 
 



 

Sô lêrde he thô thea liudi liohton uuordon,
 allaro barno bezt, endi bilidi sagde
manag mankunnie mahtig drohtin,
quad that imu ên sâlig gumo samnon bigunni
man an morgen, «endi im mêda gihêt,
the hêrosto thes hîuuiskeas, suîdo holdlîc lôn»,
 quat that hie iro allaro gihuem ênna gâbi
silofrinna scat. «Thuo samnodun managa
uueros an is uuîngardon, – endi hie im uuerc bifalah –
âdro an ûhtan. Sum quam thar ôc an undorn tuo,
sum quam thar an middian dag, man te them uuerke,
 sum quam thar te nônu, thuo uuas thiu niguda tîd
sumarlanges dages; sum thar ôc sîdor quam
an thia elliftun tîd. Thuo geng thar âband tuo,
sunna ti sedle. Thuo hie selbo gibôd
is ambahtion, erlo drohtin,
 that man thero manno gihuem is meoda forguldi,
them erlon arbidlôn; hiet thiem at êrist geban.
thia thar at lezt uuârun, liudi cumana,
uueros te them uuerke, endi mid is uuordon gibôd,
that man them mannon iro mieda forguldi
 alles at aftan, them thar quâmun at êrist tuo
uuillendi te them uuerke. Uuândun sia suîdo,
that man im mêra lôn gimacod habdi
uuid iro arabedie: than man im allon gaf,
them liudeon gilîco. Lêd uuas that suîdo,
 allon them ando, them thar quâmun at êrist tuo:
«uui quâmun hier an moragan», quâdun sia, «endi tholodun hier manag te dage
arabiduuerco, huîlon unmet hêt,
scînandia sunna: nu ni gibis thu ûs scattes than mêr,
thie thu them ôdron duos, thia hier êna huîla
 uuâron an thînon uuerke.» Thuo habda eft is uuord garo
thie hêrrosto thes hîuuiskes, quat that hie im ni habdi gihêtan than mêr
uuerdes uuid iro uuerke: «huat, ik giuuald hebbiu», quathie,
«that ik iu allon gilîco muot lôn forgeldan,
iuues uuerkes uuerd.» Than uualdandi Crist
 mênda im thoh mêra thing, thoh hie obar that manno folc
fan them uuîngardon sô uuordon sprâki,
huô thar unefno erlos quâmun,
uueros te them uuerke. Sô sculun fan thero uueroldi duon
manncunnies barn an that mârio lioht,
 gumon an godes uuang: sum biginnit ina giriuuan sân
an is kindiski, habit im gicoranan muod,
uuilleon guodan, uueroldsaca mîdit,
farlâtit is lusta; ni mag ina is lîkhamo
an unspuod forspanan: spâhida lînot,
 godes êu, gramono forlâtit,
uurêdaro uuillion, duot im sô te is uueroldi ford,
lêstit sô an theson liohte, antthat im is lîbes cumit,
aldres âband; giuuîtit im than upuuegos:
thar uuirdit im is arabedi all gilônot,
 fargoldan mid guodu an godes rîkie.
That mêndun thia uuuruhteon, thia an them uuîngardon
âdro an ûhta arbidlîco
uuerc bigunnun endi thuruuuonodun ford,
erlos unt âband. Sum thar ôc an undern quam,
 habda thuo farmerrid, thia moraganstunda
thes daguuerkes forduolon; sô duot doloro filo,
gimêdaro manno: drîbit im mislîc thing
gerno an is iugudi, – habit im gelpquidi
lêda gilînot endi lôsuuord manag –,
 antthat is kindiski farcuman uuirdit,
that ina after is iugudi godes anst manot
blîdi an is brioston; fâhit im te beteron than
uuordon endi uuercon, lêdit im is uuerold mid thiu,
is aldar ant thena endi: cumit im alles lôn
 an godes rîkie, gôdaro uuerko.
Sum mann thann midfiri mên farlâtid,
suâra sundiun, fâhit im an sâlig thing,
biginnit im thuru godes craft guodaro uuerco,
buotit balosprâka, lâtit im is bittrun dâd
 an is hugie hreuuan; cumit im thiu helpa fon gode,
that im gilêstid thie gilôbo, sô lango sô im is lîf uuarod;
farit im ford mid thiu, antfâhit is mieda,
guod lôn at gode; ni sindun êniga geba beteran.
Sum biginnit thann ôc furdor, than hie ist fruodot mêr,
 is aldares afheldit, – than biginnat im is ubilon uuerc
lêdon an theson liohte, than ina lêra godes
gimanod an is muode: uuirdit im mildera hugi,
thurugengit im mid guodu endi geld nimit,
hôh himilrîki, than hie hinan uuendit,
 uuirdit im is mieda sô sama, sô them mannun uuard,
thea thar te nônu dages, an thea nigunda tîd,
an thene uuîngardon uuirkean quâmun.
Sum uuirdid than sô suîdo gefrôdot, sô he ni uuili is sundea bôtien,
ac he ôkid sie mid ubilu gehuilicu, antat imu is âband nâhid,
 is uuerold endi is uunnea farslîtid; than beginnid he imu uuîti andrêden,
is sundeon uuerdad imu sorga an môde: gehugid huat he selbo gefrumide
grimmes than lango, the he môste is iugudeo neoten; ni mag than mid ôdru gôdu gibôtien
thea dâdi, thea he sô derbea gefrumide, ac he slehit allaro dago gehuilikes
an is breost mid bêdiun handun endi uuôpit sie mid bittrun trahnun,
 hlûdo he sie mid hofnu kûmid, bidid thene hêlagon drohtin
mahtigne, that he imu mildi uuerde: ni lâtid imu sîdor is môd gituîflien;
sô êgrohtful is, the thar alles geuueldid: he ni uuili ênigumu irminmanne
faruuernien uuillean sînes; fargibid imu uualdand selbo
hêlag himilrîki: than is imu giholpen sîdur.
 Alle sculun sie thar êra antfâhen, thoh sie tharod te ênaru tîdi
ni kumen, that kunni manno, thoh uuili imu the craftigo drohtin,
gilônon allaro liudio sô huilicumu, sô hêr is gilôbon antfâhit:
ên himilrîki gibid he allun theodun,
mannun te mêdu. That mênde mahtig Krist,
 barno that bezte, thô he that bilidi sprak,
huô thar te them uuîngardun uurhteon quâmin,
man mislîco: thoh nam is mêde gehue
fulle te is frôian. Sô sculun firiho barn
at gode selbumu geld antfâhen,
 suîdo leoblîc lôn, thoh sie sume sô late uuerdan.







 

Heliand
 
Fitte XLIII
 




______________________________________________________________________________
 
 



 

Hêt imu thô thea is gôdan iungaron nâhor
tuelibi gangan – thea uuârun imu triuuuiston
man obar erdu –, sagde im mahtig selbo
ôdersîdu, huilic imu thar arbedi
 tôuuard uuârun: «thes ni mag ênig tueho uuerden», quad he.
Quad that sie thô te Hierusalem an that Iudeono folc
lîdan scoldin: «thar uuirdid all gilêstid sô,
gefrumid undar themu folke, sô it an furndagun
uuîse man be mi uuordun gesprâkun.
 Thar sculun mi farcôpon undar thea craftigon thiod,
helidos te theru hêri; thar uuerdat mîna hendi gebundana,
fadmos uuerdad mi thar gefastnod; filu scal ik thar githoloian,
hoskes gihôrien endi harmquidi,
bismersprâka endi bihêtuuord manag;
 sie uuêgeat mi te uundron uuâpnes eggiun,
bilôsiad mi lîbu: ik te thesumu liohte scal
thurh drohtines craft fan dôde astanden
an thriddeon dage. Ni quam ik undar thesa theoda herod
te thiu, that mîn eldibarn arbed habdin,
 that mi thionodi thius thiod: ni uuilliu ik is sie thiggien nu,
fergon thit folcskepi, ac ik scal imu te frumu uuerden,
theonon imu theolîco endi for alla thesa theoda geben
seole mîne. Ik uuilliu sie selbo nu
lôsien mid mînu lîbu, thea hêr lango bidun,
 mankunnies manag, mînara helpa.»
Fôr imu thô forduuardes – habde imu fasten hugi,
blîdean an is breostun barn drohtines –
uuelda im te Hierusalem Iudeo folkes
uuilleon uuîsan: he conste thes uuerodes sô garo
 hetigrimmen hugi endi hardan strîd,
uurêdan uuilleon. Uuerod sîdode
furi Hierichoburg; uuas the godes sunu,
mahtig undar thero menigi. Thar sâtun tuênie man bi uuege,
blinde uuârun sie bêdie: uuas im bôtono tharf,
 that sie gehêldi hebenes uualdand,
huand sie sô lango liohtes tholodun,
managa huîla. Sie gihôrdun thô that megin faren
endi frâgodun sân firiuuitlîco
reginiblindun, huilic thar rîki man
 undar themu folcskepi furista uuâri,
hêrost an hôbid. Thô sprac im ên helid angegin,
quad that thar Hiesu Crist fan Galilealande,
hêleandero bezt hêrost uuâri,
fôri mid is folcu. Thô uuard frâhmôd hugi
 bêdiun them blindun mannun, thô sie that barn godes
uuissun under themu uuerode: hreopun im thô mid iro uuordun tô,
hlûdo te themu hêlagon Criste, bâdun that he im helpe gerêdi:
«drohtin Dauides sunu: uuis ûs mid thînun dâdiun mildi,
neri ûs af thesaru nôdi, sô thu ginôge dôs
 manno kunnies: thu bist managun gôd,
hilpis endi hêlis.» Tho bigan im that helido folc
uuerien mid uuordun, that sie an uualdand Krist
sô hlûdo ni hriopin. Si ni uueldun im hôrien te thiu,
ac sie simla mêr endi mêr obar that manno folc
 hlûdo hreopun. Hêleand gestôd,
allaro barno bezt, hêt sie thô brengien te imu,
lêdien thurh thea liudi, sprak im listiun tô
mildlîco for theru menegi: «huat uuilliad git mînaro hêr», quad he,
«helpono habbien?» Sie bâdun ina hêlagna,
 that he im ira ôgon opana gidâdi,
farliuui theses liohtes, that sie liudio drôm,
suikle sunnun scîn gisehen môstin,
uulitiscônie uuerold. Uualdand frumide,
hrên sie thô mid is handun, dede is helpe thar tô,
 that them blindun thô bêdium uurdun
ôgon gioponod, that sie erde endi himil
thurh craft godes antkiennien mahtun,
lioht endi liudi. Thô sagdun sie lof gode,
diurdun ûsan drohtin, thes sie dages liohtes
 brûcan môstun: geuuitun im bêdie mid imu,
folgodun is ferdi: uuas im thiu fruma gibidig,
endi ôk uualdandes uuerk uuîdo gekûdid,
managun gimârid. 







 

Heliand
 
Fitte XLIV
 




______________________________________________________________________________
 
 



 

 Thar uuas sô mahtiglîc
bilidi gibôknid, thar the blindon man
 bi themu uuege sâtun, uuîti tholodun,
liohtes lôse: that mênid thoh liudio barn,
al mancunni, huô sie mahtig god
an themu anaginne thurh is ênes craft
sinhîun tuê selbo giuuarhte,
 Adam endi Êvan: fargaf im upuuegos,
himilo rîki; ac thô uuard im the hatola te nâh,
fîund mid fêknu endi mid firinuuerkun,
bisuêk sie mid sundiun, that sie sinscôni,
lioht farlêtun: uurdun an lêdaron stedi,
 an thesen middilgard man faruuorpen,
tholodun hêr an thiustriu thiodarbedi,
uunnun uuracsîdos, uuelon tharbodun:
fargâtun godes rîkies, gramon theonodun,
fîundo barnun; sie guldun is im mid fiuru lôn
 an theru hêton helliu. Bethiu uuârun siu an iro hugi blinda
an thesaru middilgard, menniscono barn,
huand siu ine ni antkiendun, craftagne god,
himilisken hêrron, thene the sie mid is handun giscôp,
giuuarhte an is uuillion. Thius uuerold uuas thô sô farhuerbid,
 bithuungen an thiustrie, an thiodarbidi,
an dôdes dalu: sâtun im thô bi theru drohtines strâtun
iâmarmôde, godes helpe bidun:
siu ni mahte im thô êr uuerden, êr than uualdand god
an thesan middilgard, mahtig drohtin,
 is selbes sunu sendien uueldi
that he lioht antluki liudio barnun,
oponodi im êuuig lîf, that sie thene alouualdon
mahtin antkennien uuel, craftagna god.
Ôk mag ik giu gitellien, of gi thar tô uuilliad
 huggien endi hôrien, that gi thes hêliandes mugun
craft antkennien, huô is kumi uurdun
an thesaru middilgard managun te helpu,
ia huat he mid them dâdiun drohtin selbo
manages mênde, ia behuiu thiu mârie burg
 Hiericho hêtid, thiu thar an Iudeon stâd
gimacod mid mûrun: thiu is aftar themu mânen ginemnid,
aftar themu torhten tungle: he ni mag is tîdi bemîden,
ac he dago gehuilikes duod ôderhueder,
uuanod ohtho uuahsid. Sô dôd an thesaro uueroldi hêr,
 an thesaru middilgard menniscono barn:
farad endi folgod, frôde sterbad,
uuerdad eft iunga aftar kumane,
uueros auuahsane, unttat sie eft uurd farnimid.
That mênde that barn godes, thô he fon theru burgi fôr,
 the gôdo fan Hiericho, that ni mahte êr uuerden gumono barnun
thiu blindia gibôtid, that sie that berhte lioht,
gisâhin sinscôni, êr than he selbo hêr
an thesaru middilgard menniski antfeng,
flêsk endi lîchamon. Thô uurdun thes firiho barn
 giuuar an thesaru uueroldi, the hêr an uuîtie êr,
sâtun an sundiun gisiunies lôse,
tholodun an thiustrie, – sie afsôbun that uuas thesaru thiod kuman
hêleand te helpu fan hebenrîkie,
Crist allaro cuningo best; sie mahtun is antkennien sân,
 gifôlien is fardio. Thô sie sô filu hriopun,
the man te themu mahtigon gode, that im mildi aftar thiu
uualdand uurdi. Than uueridun im suîdo
thia suârun sundeon, the sie im êr selbon gidâdun,
lettun sie thes gilôbon. Sie ni mahtun them liudiun thoh
 biuuerien iro uuilleon, ac sie an uualdand god
hlûdo hriopun, antat he im iro hêli fargaf,
that sie sinlîf gisehen môstin,
open êuuig lioht endi an faren
an thiu berhtun bû. That mêndun thea blindun man,
 the thar bi Hierichoburg te themu godes barne
hlûdo hriopun, that he im iro hêli farlihi,
liohtes an thesumu lîbe: than im thea liudi sô filu
uueridun mid uuordun, thea thar an themu uuege fôrun
biforen endi bihinden: sô dôt thea firinsundeon
 an thesaru middilgard mankunnie.
Hôriad nu huô thie blindun, sîdur im gibôtid uuard,
that sie sunnun lioht gesehen môstun,
huô si thô dâdun: geuuitun im mid iro drohtine samad,
folgodun is ferdi, sprâkun filu uuordo
 themu landes hirdie te lobe: sô dôd im noh liudio barn
uuîdo aftar thesaru uueroldi, sîdur im uualdand Crist
geliuhte mid is lêrun endi im lîf êuuig,
godes rîki fargaf gôdun mannun,
hôh himiles lioht endi is helpe thar tô,
 sô huemu sô that giuuerkod, that he môti themu is uuege folgon.







 

Heliand
 
Fitte XLV
 




______________________________________________________________________________
 
 



 

Thô nâhide neriendo Crist,
the gôdo te Hierusalem. Quam imu thar tegegnes filu
uuerodes an uuilleon uuel huggendies,
antfengun ina fagaro endi imu biforen streidun
 thene uueg mid iro giuuâdiun endi mid uurtiun sô same,
mid berhtun blômun endi mid bômo tôgun,
that feld mid fagaron palmun, al sô is fard geburide,
that the godes sunu gangan uuelde
te theru mârean burg. Huarf ina megin umbi
 liudio an lustun, endi lofsang ahôf
that uuerod an uuilleon: sagdun uualdande thank,
thes thar selbo quam sunu Dauides
uuîson thes uuerodes. Thô gesah uualdand Krist
the gôdo te Hierusalem, gumono bezta,
 blîcan thene burges uual endi bû Iudeono,
hôha hornseli endi ôk that hûs godes,
allaro uuîho uunsamost. Thô uuel imu an innen
hugi uuid is herte: thô ni mahte that hêlage barn
uuôpu auuîsien, sprak thô uuordo filu
 hriuuiglîco – uuas imu is hugi sêreg –:
«uuê uuard thi, Hierusalem», quad he, «thes thu te uuârun ni uuêst
thea uurdegiskefti, the thi noh giuuerden sculun,
huô thu noh uuirdis behabd heries craftu
endi thi bisittiad slîdmôde man,
 fîund mid folcun. Than ni habas thu fridu huergin,
mundburd mid mannun: lêdiad thi hêr manage tô
ordos endi eggia, orlegas uuord,
farfioth thîn folcskepi fiures liomon,
these uuîki auuôstiad, uuallos hôha
 felliad te foldun: ni afstâd is felis nigiean,
stên obar ôdrumu, ak uuerdad thesa stedi uuôstia
umbi Hierusalem Iudeo liudeo,
huand sie ni antkenniad, that im kumana sind
iro tîdi tôuuardes, ac sie habbiad im tuîflien hugi,
 ni uuitun that iro uuîsad uualdandes craft.»
Giuuêt imu thô mid theru menegi manno drohtin
an thea berhton burg. Sô thô that barn godes
innan Hierusalem mid thiu gumono folcu,
sêg mid thiu gesîdu, thô uuard thar allaro sango mêst,
 hlûd stemnie afhaben hêlagun uuordun,
lobodun thene landes uuard liudio menegi,
barno that bezte; thiu burg uuard an hrôru,
that folc uuard an forhtun endi frâgodun sân,
hue that uuâri, that thar mid thiu uuerodu quam,
 mid theru mikilon menegi. Thô sprak im ên man angegin,
quad that thar Hiesu Crist fan Galileo lande,
fan Nazarethburg neriand quâmi,
uuitig uuârsago themu uuerode te helpu.
Thô uuas them Iudiun, the imu êr grame uuârun,
 unholde an hugi, harm an môde,
that imu thea liudi sô filu lofsang uuarhtun,
diurdun iro drohtin. Thô gengun dolmôde,
that sie uuid uualdand Crist uuordun sprâkun,
bâdun that he that gesîdi suîgon hêti,
 letti thea liudi, that sie imu lof sô filu
uuordun ni uuarhtin: «it is thesumu uuerode lêd», quâdun sie,
«thesun burgliudiun.» Thô sprak eft that barn godes:
«ef gi sie amerriad», quad he, «that hêr ni môtin manno barn
uualdandes craft uuordun diurien,
 than sculun it hrôpen thoh harde stênos
for thesumu folcskepi, felisos starka,
êr than it eo belîbe, nebo man is lof spreke
uuîdo aftar thesaru uueroldi.» Thô he an thene uuîh innen,
geng an that godes hûs: fand thar Iudeono filu,
 mislîke man, manage atsamne,
thea im thar côpstedi gikoran habdun,
mangodun im thar mid manages huî: muniterias sâtun
an themu uuîhe innan, habdun iro uuesl gidago
garu te gebanne. That uuas themu godes barne
 al an andun: drêf sie ut thanen
rûmo fan themu rakude, quad that uuâri rehtara dâd,
that thar te bedu fôrin barn Israheles
«endi an thesumu mînumu hûse helpono biddean,
that sia sigidrohtin sundiono tuomie,
 than hêr theobas an thingstedi halden,
thea faruuarhton uueros uuehsal drîban,
unreht ênfald. Ne gi êniga êra ni uuitun
theses godes hûses, Iudeo liudi.»
Sô rûmde he thô endi rekode, rîki drohtin,
 that hêlaga hûs endi an helpun uuas
managumu mankunnie, them the is mikilon craft
ferrene gefrugnun endi thar gifaran quâmun
obar langan uueg. Uuard thar lêf so manag,
halt gihêlid endi hâf sô same,
 blindun gibôtid. Sô dede that barn godes
uuilliendi themu uuerode, huand al an is giuueldi stêd
umbi thesaro liudio lîf endi ôk umbi thit land sô same.







 

Heliand
 
Fitte XLVI
 




______________________________________________________________________________
 
 



 

Stôd imu thô fora themu uuîhe uualdandeo Crist,
liof landes uuard, endi imu thero liudio hugi,
 iro uuilleon aftaruuarode: gisah uuerod mikil
an that mârie hûs mêdmos fôrien,
gebon mid goldu endi mid goduuuebbiu,
diuriun fratahun. That al drohtin Crist
uuarode uuîslîco. Thô quam thar ôk ên uuidouua tô,
 idis armscapen, endi te themu alaha geng
endi siu an that tresurhûs tuêne legde
êrîne scattos: uuas iru ênfald hugi,
uuillean gôdes. Thô sprak uualdand Crist,
the gumo uuid is giungaron, quad that siu thar geba brâhti
 mêron mikilu than elcor ênig mannes sunu:
«ef hêr ôdaga man», quad he, «êra brâhtun,
mêdomhord manag, sie lêtun im mêr at hûs
uuelona geuunnen. Ni dede thius uuidouua sô,
ac siu te thesumu alahe gaf al that siu habde
 uuelono geuunnen, sô siu iru uuiht ni farlêt
gôdes an iro gardun. Bethiu sind ira geba mêron,
uualdande uuerda, huand siu it mid sulicumu uuilleon dede
te thesumu godes hûse. Thes scal siu geld niman,
suîdo langsam lôn, thes siu sulican gilôbon habad.»
 Sô gifragn ik that thar an themu uuîhe uualdandeo Crist
allaro dago gehuilikes, drohtin manno,
uuîsde mid uuordun. Stôd ine uuerod umbi,
grôt folc Iudeono, gihôrdun is gôdan uuord,
suôtea seggian. Sum sô sâlig uuard
 manno undar theru menegi, that it bigan an is môd hladen;
lînodun im thea lêra, the the landes uuard
al be bilidiun sprak, barn drohtines.
Sumun uuârun eft so lêda lêra Cristes,
uualdandes uuord: uuas im uuidermôd hugi
 allun them, the an themu heriskepi hêrost uuârun,
furiston an themu folke: fâres hugdun
uurêda mid iro uuordun – habdun im uuidersakon
gihaloden te helpu, thes hêroston man,
Erodeses thegan, the thar anduuard stôd
 uurêdes uuillean, that he iro uuord obarhôrdi –
ef sie ina forfengin, that sie ina than feteros an,
thea liudi lidobendi leggien môstin,
sundea lôsan. Thô gengun im thea gesîdos tô
bittra gihugde, that sie uuid that barn godes,
 uurêda uuidersakon uuordun sprâkun:
«huat, thu bist êosago», quâdun sie, «allun thiodun,
uuîsis uuâres sô filu: nis thi uuerd eouuiht
te bimîdanne manno niênumu
umbi is rîkidôm, nebo thu simlun that reht sprikis
 endi an thene godes uueg gumono gesîdi
lêdis mid thinun lêrun: ni mag thi laster man
fîdan undar thesumu folke. Nu uui thi frâgon sculun.
rîki thiodan, huilic reht habad
the kêsur fan Rûmu, the imu te thesumu kunnie herod
 tinsi sôkid endi gitald habad,
huat uui imu gelden sculin gêro gehuilikes
hôbidscatto. Saga huat thi thes an thînumu hugi thunkea:
is it reht the nis? Râd for thînun
landmêgun uuel: ûs is thînaro lêrono tharf.»
 Sie uueldun that he it antquâdi: than mahte he thoh antkennien uuel
iro uurêdon uuilleon: «te huî gi uuârlogon», quad he,
«fandot mîn sô frôkno? Ni scal iu that te frumu uuerden,
that gi dreogerias darnungo nu
uuilliad mi farfâhen.» Hêt he thô ford dragan
 te scauuonne the scattos, «the gi sculdige sind
an that geld geben.» Iudeon drôgun
ênna silubrinna ford: sâhun manage tô,
huô he uuas gemunitod: uuas an middien skîn
thes kêsures bilidi – that mahtun sie antkennien uuel –,
 iro hêrron hôbidmâl. Thô frâgode sie the hêlago Crist,
aftar huemu thiu gelîcnessi gilegid uuâri.
Sie quâdun that it uuâri uueroldkêsures
fan Rûmuburg, «thes the alles theses rîkes habad
geuuald an thesaru uueroldi.» «Than uuilliu ik iu te uuârun hêr», quad he,
 «selbo seggian, that gi imu sîn gebad,
uueroldhêrron is geuunst, endi uualdand gode
selliad, that thar sîn ist: that sculun iuuua seolon uuesen,
gumono gêstos.» Thô uuard thero Iudeono hugi
geminsod an themu mahle: ni mahtun the mênscadon
 uuordun geuuinnen, sô iro uuilleo geng,
that sie ina farfengin, huand imu that fridubarn godes
uuardode uuid the uurêdon endi im uuâr angegin,
sôdspel sagde, thoh sie ni uuârin sô sâlige te thiu,
that sie it sô farfengin, sô it iro fruma uuâri.







 

Heliand
 
Fitte XLVII
 




______________________________________________________________________________
 
 



 

Sie ni uueldun it thoh farlâten, ac hêtun thar lêdien ford
ên uuîf for themu uuerode, thiu habde uuam gefrumid,
unreht ênfald: thiu idis uuas bifangen
an farlegarnessi, uuas iro lîbes scolo,
that sie firiho barn ferahu binâmin,
 êhtin iro aldres: sô uuas an iro êu gescriben.
Sie bigunnun ina thô frâgon, fruokne liudi,
uurêda mid iro uuordun, huat sie scoldin themu uuîbe duan,
hueder sie sie quelidin, the sie sie quica lêtin,
the huat he umbi sulica dâdi adêlien uueldi:
 «thu uuêst, huô thesaru menegi», quâdun sie, «Moyses gibôd
uuârun uuordun, that allaro uuîbo gehuilic
an farlegarnessi lîbes faruuarhti
endi that sie than auurpin uueros mid handun,
starkun stênun: nu maht thu sie sehan standen hêr
 an sundiun bifangan: saga huat thu is uuillies.»
Uueldun ine thea uuidersakon uuordun farfâhen,
ef he that giquâdi, that sie sie quica lêtin,
fridodi ira ferahe, than uueldi that folc Iudeono
queden, that he iro aldiron êo uuidersagdi,
 thero liudio landreht; ef he sie than hêti lîbu binimen,
thea magad fur theru menegi, than uueldin sie queden, that he sô mildiene hugi
ni bâri an is breostun, sô scoldi habbien barn godes:
uueldun sie sô huederes hêlagne Crist
thero uuordo geuuîtnon, sô he thar for themu uuerode gesprâki,
 adêldi te dôme. Than uuisse drohtin Krist
thero manno sô garo môdgithâhti,
iro uurêdon uuilleon; thô he te themu uuerode sprak,
te allun them erlun: «sô huilik sô iuuuar âno sî», quad he,
«slîdea sundeon, sô ganga iru selbo tô
 endi sie at êrist erl mid is handun
stên ana uuerpe.» Sô stôdun Iudeon,
thâhtun endi thagodun: ni mahte thegan nigiean
uuid them uuordquidi uuidersaca finden:
gehugde manno gehuilic mêngithâhti,
 is selbes sundea: ni uuas iro sô sikur ênig,
that he bi themu uuorde themu uuîbe gedorsti
stên an uuerpen, ac lêtun sie standen thar
ênan thar inne endi im ût thanen
gengun gramharde Iudeo liudi,
 ên aftar ôdrumu, antat iro thar ênig ni uuas
thes fîundo folkes, the iro ferhes thô,
theru idis aldarlago âhtien uueldi.
Thô gifragn ik that sie frâgode fridubarn godes,
allaro gumono bezt: «huar quâmun thit Iudeono folc», quad he,
 «thine uuidersakon, thea thi hêr uurôgdun te mi?
Ne sie thi hiudu uuiht harmes ne gidâdun,
thea liudi lêdes, the thi uueldun lîbu beniman,
uuêgean te uundrun?» Thô sprak imu eft that uuîf angegin,
quad that iru thar nioman thurh thes neriandan
 hêlaga helpa harm ne gifrumidi
uuammes te lône. Thô sprak eft uualdand Crist,
drohtin manno: «ne ik thi geth ni deriu neouuiht», quad he,
«ac gang thi hêl hinen, lât thi an thînumu hugi sorga,
that thu nio sîd aftar thius sundig ni uuerdes.»
 Habde iru thô giholpen hêlag barn godes,
gefridot iro ferahe. Than stôd that folc Iudeono
ubiles anmôd sô fan êristan,
uurêdes uuillean, huô sie uuordheti
uuid that fridubarn godes frummien môstin.
 Habdun thea liudi an tuê mid iro gilôbon gifangan:
uuas thiu smale thioda sînes uuillean
gernora mikilu, thes godes barnes uuord
te gefrummienne, sô im iro frâho gibôd:
rômodun te rehta bet than thie rîkeon man,
 habdun ina far iro hêrron ia far hebencuning,
fulgengun imu gerno. Thô giuuêt imu the godes sunu
an thene uuîh innan: huarf ina uuerod umbi,
meginthiodo gimang. He an middien stôd,
lêrde thea liudi liohtun uuordun,
 hlûdero stemnun: uuas hlust mikil,
thagode thegan manag, endi he theru thiod gibôd,
sô hue sô thar mid thurstu bithuungan uuâri,
«sô ganga imu herod drincan te mi», quad he, «dago gehuilikes
suôties brunnan. Ik mag seggian iu,
 sô hue sô hêr gilôbid te mi liudio barno
fasto undar thesumu folke, that imu than flioten sculun
fan is lîchamon libbiendi flôd,
irnandi uuater, ahospring mikil,
kumad thanen quica brunnon. Thesa quidi uuerdad uuâra,
 liudiun gilêstid, sô huemu sô hêr gilôbid te mi.»
Than mênde mid thiu uuataru uualdandeo Crist,
hêr hebencuning hêlagna gêst,
huô thene firiho barn antfâhen scoldin,
lioht endi listi endi lîf êuuig,
 hôh hebenrîki endi huldi godes.







 

Heliand
 
Fitte XLVIII
 




______________________________________________________________________________
 
 



 

Uurdun thô thea liudi umbi thea lêra Cristes,
umbi thiu uuord an geuuinne: stôdun uulanca man,
gêlmôde Iudeon, sprâkun gelp mikil,
habdun it im te hosca, quadun that sie mahtin gihôrien uuel,
 that imu mahlidin fram môdaga uuihti,
unholde ût: «nu he an abu lêrid», quâdun sie,
«uuordu gehuilicu.» Thô sprak eft that uuerod ôdar:
«ni thurbun gi thene lêriand lahan», quâdun sie: «kumad lîbes uuord
mahtig fan is mûde; he uuirkid manages huat,
 uundres an thesaru uueroldi: nis that uurêdaro dâd,
fîundo craftes: nio it than te sulicaru frumu ni uurdi,
ac it gegnungo fan gode alouualdon,
kumid fan is crafte. That mugun gi antkennien uuel
an them is uuârun uuordun, that he giuuald habad
 alles obar erdu.» Thô uueldun ina the andsacon thar
an stedi fâhen eftha stên ana uuerpen,
ef sie im thero manno menigi ni andrêdin,
ni forhtodin that folcskepi. Thô sprak that fridubarn godes:
«ik tôgiu iu gôdes sô filu», quad he, «fan gode selbumu,
 uuordo endi uuerko: nu uuilliad gi mi uuîtnon hêr
thurh iuuuan starkan hugi, stên ana uuerpen,
bilôsien mi lîbu.» Thô sprâkun imu eft thea liudi angegin,
uurêda uuidersakon: «ne uui it be thînun uuerkun ni duat», quâdun sie,
«that uui thi aldres tô âhtien uuilliad,
 ac uui duat it be thînun uuordun, huand thu sulik uuâh sprikis,
huand thu thic sô mâris endi sulic mên sagis,
gihis for theson Iudeon, that thu sîs god selbo,
mahtig drohtin, endi bist thi thoh man sô uui,
cuman fan theson cunnie.» Crist alouualdo
 ne uuolda thero Iudeono thuo leng gelpes hôrian,
uurêdaro uuillion, ac hie im af them uuîhe fuor
obar Iordanes strôm; habda iungron mid im,
thia is sâligun gisîdos, thia im simlon mid im
uuillion uuonodun: suohta uuerod ôder,
 deda thar sô hie giuuonoda, drohtin selbo,
lêrda thia liudi: gilôbda thie uuolda
an is hêlagun uuord. That scolda sinnon uuel
manno sô huilicon, sô that an is muod ginam.
Thuo gifrang ik that thar te Criste cumana uurdun
 bodon fan Bethaniu endi sagdun them barne godes,
that sia an that ârundi tharod idisi sendin,
Maria endi Martha, magad frîlîca,
suîdo uunsama uuîf; thia uuissa hie bêdia,
uuârun im gisuester tuâ, thia hie selbo êr
 minnioda an is muode thuru iro mildian hugi,
thiu uuîf thuru iro uuillion guodan. Sia im te uuâron thuo
anbudun fon Bethaniu, that iro bruoder uuas
Lazarus legarfast endi that sia is lîbes ni uuândun;
bâdun that tharod quâmi Crist alouualdo
 hêlag te helpu. Reht sô hie sia gihôrda thuo
seggian fan sô siecon, sô sprak hie sân angegin,
quad that Lazaruses legar ni uuâri
giduan im te dôde, «ac thar scal drohtines lof», quathie,
«gifrumid uuerdan: nis it im te ôdron frêson giduan.»
 Uuas im thar thuo selbo suno drohtines
tuâ naht endi dagas. Thiu tîd uuas thuo genâhit,
that hie eft te Hierusalem Iudeo liudeo
uuîson uuelda, sô hie giuuald habda.
Sagda thuo is gisîdon suno drohtines,
 that hie eft obar Iordan Iudeo liudi
suokean uuelda. Thuo sprâcun im sân angegin
iungron sîna: «te huî bist thu sô gern tharod», quadun sia,
«fro mîn, te faranne? Ni that nu furn ni uuas,
that sia thik thînero uuordo uuîtnon hogdun,
 uueldun thi mid stênon starcan auuerpan? nu thu eft undar thia strîdigun thioda
fundos te faranne, thar ist fîondo ginuog,
erlos obarmuoda?» Thuo ên thero tuelibio,
Thuomas gimâlda – uuas im githungan mann,
diurlîc drohtines thegan –: «ne sculun uui im thia dâd lahan», quathie,
 «ni uuernian uui im thes uuillien, ac uuita im uuonian mid,
thuoloian mid ûsson thiodne: that ist thegnes cust,
that hie mid is frâhon samad fasto gistande,
dôie mid im thar an duome. Duan ûs alla sô,
folgon im te thero ferdi: ni lâtan ûse fera uuid thiu
 uuihtes uuirdig, neba uui an them uuerode mid im,
dôian mid ûson drohtine. Than lêbot ûs thoh duom after,
guod uuord for gumon.» Sô uurdun thuo iungron Cristes,
erlos adalborana an ênfalden hugie,
hêrren te uuillien. Thuo sagda hêlag Crist
 selbo is gisîdon that aslâpan uuas
Lazarus fan them legare, «habit thit lioht ageban,
ansuebit ist an selmon. Nu uui an thena sîd faran
endi ina auuekkian, that hie muoti eft thesa uuerold sehan,
libbiandi lioht: than uuirdit iuuua gilôbo after thiu
 forduuerd gifestid.» Thuo giuuêt hie im obar thia fluod thanan,
thie guodo godes suno, anthat hie mid is iungron quam
thar te Bithaniu, barn drohtines
selbo mid is gisîdon, thar thia gisuester tuâ,
Maria endi Martha an muodkaron
 sêraga sâtun. Uuas thar gisamnot filo
fan Hierusalem Iudeo liudo,
thia thiu uuîf uueldun uuordun fruobrean,
that sie sô ni karodin kindiungas dôd,
Lazaruses farlust. Sô thô the landes uuard
 geng an thiu gardos, sô uurdun thes godes barnes
kumi thar gikûdid, that he sô craftig uuas
bi theru burg ûten. Thô im bêdiun uuas,
them uuîbun sulik uuillio, that sie im uualdand tô,
that fridubarn godes, farandien uuissun.







 

Heliand
 
Fitte XLIX
 




______________________________________________________________________________
 
 



 

Thô them uuîbun uuas uuilleono mêsta
cumi drohtines endi Cristes uuord
te gihôrienne. Heobandi geng
Martha môdkarag uuid sô mahtigne
uuordun uuehslan endi uuid uualdand sprak
 an iro hugi hriuuig: «thar thu mi, hêrro mîn», quad siu,
«neriendero bezt, nâhor uuâris,
hêleand the gôdo, than ni thorfti ik nu sulic harm tholon,
bittra breostkara, than ni uuâri nu mîn brôder dôd,
Lazarus fan thesumu liohte, ac he imu mahti libbien ford
 ferahes gefullid. Ik thoh, frô mîn, te thi
liohto gilôbiu, lêriandero bezt,
sô hues sô thu biddien uuili berhton drohtin,
that he it thi sân fargibid, god alomahtig,
giuuerdot thînan uuillean.» Thô sprak eft uualdand Krist
 theru idis anduuordi: «ni lât thu thi an innan thes», quad he,
«thînan sebon suerkan: ik thi seggian mag
uuârun uuordun, that thes nis giuuand ênig,
nebu thîn brôder scal thurh gibod godes,
thurh drohtines craft fan dôde astanden
 an is lîchamon.» «All hebbiu ik gilôbon sô», quad siu,
«that it sô giuuerden scal, sô huan sô thius uuerold endiod
endi the mâreo dag obar man ferid,
that he than fan erdu scal up astanden
an themu dômes daga, than uuerdad fan dôde quica
 thurh maht godes mankunnies gehuilic,
arîsad fan restu.» Thô sagde rîkeo Krist
theru idis alomahtig oponun uuordun,
that he selbo uuas sunu drohtines,
bêdiu ia lîf ia lioht liudio barnon
 te astandanne: «nio the sterben ni scal,
lîf farliosen, the hêr gilôbid te mi:
thoh ina eldibarn erdu bithekkien,
diapo bidelben, nis he dôd thiu mêr:
that flêsk is bifolhen, that ferah is gihalden,
 is thiu siola gisund.» Thô sprak imu eft sân angegin
that uuîf mid iro uuordun: «ik gilôbiu that thu the uuâro bist», quad siu,
«Krist godes sunu: that mag man antkennien uuel,
uuiten an thînun uuordun, that thu giuuald habes
thurh thiu hêlagon giscapu himiles endi erdun.»
 Thô gefragn ik that thar thero idisio quam ôdar gangan
Maria môdkarag: gengun iro managa aftar
Iudeo liudi. Thô siu themu godes barne
sagde sêragmôd, huat iru te sorgun gistôd
an iro hugi harmes: hofnu kûmde
 Lazaruses farlust, liabes mannes,
griat gornundi, antat themu godes barne
hugi uuard gihrôrid: hête trahni
uuôpu auuellun, endi thô te them uuîbun sprac,
hêt ina thô lêdien, thar Lazarus uuas
 foldu bifolhen. Lag thar ên felis bioban,
hard stên behliden. Thô hêt the hêlago Crist
antlûcan thea lêia, that he môsti that lîk sehan,
hrêo scauuoien. Thô ni mahte an iro hugi mîdan
Martha for theru menegi, uuid mahtigne sprak:
 «frô mîn the gôdo», quad siu, «ef man thene felis nimid,
thene stên antlûkid, than uuâniu ik that thanen stank kume,
unsuôti suek, huand ik thi seggian mag
uuârun uuordun, that thes nis giuuand ênig,
that he thar nu bifolhen uuas fiuuuar naht endi dagos
 an themu erdgrabe.» Anduuordi gaf
uualdand themu uuîbe: «huat, ni sagde ik thi te uuârun êr», quad he,
«ef thu gilôbien uuili, than nis nu lang te thiu,
that thu hêr antkennien scalt craft drohtines,
the mikilon maht godes?» Thô gengun manage tô,
 afhôbun harden stên. Thô sah the hêlago Crist
up mid is ôgun, ôlat sagde
themu the these uuerold giscôp, «thes thu mîn uuord gihôris», quad he,
«sigidrohtin selbo; ik uuêt that thu sô simlun duos,
ac ik duom it be thesumu grôton Iudeono folke,
 that sie that te uuârun uuitin, that thu mi an these uuerold sendes
thesun liudiun te lêrun.» Thô he te Lazaruse hriop
starkaru stemniu endi hêt ina standen up
ia fan themu grabe gangan. Thô uuard the gêst kumen
an thene lîchamon: he bigan is lidi hrôrien,
 antuuarp undar themu giuuêdie: uuas imo sô beuunden thô noh,
an hrêobeddion bihelid. Hêt imu helpen thô
uualdandeo Krist. Uueros gengun tô,
antuundun that geuuâdi. Uuânum up arês
Lazarus te thesumu liohte: uuas imu is lîf fargeben,
 that he is aldarlagu êgan môsti,
fridu forduuardes. Thô fagonadun bêdea,
Maria endi Martha: ni mag that man ôdrumu
giseggian te sôde, huô thea gesuester tuô
mendiodun an iro môde. Maneg uundrode
 Iudeo liudio, thô sie ina fan themu grabe sâhun
sîdon gesunden, thene the êr suht farnam
endi sie bidulbun diapo undar erdu
lîbes lôsen: thô môste imu libbien ford
hêl an hêmun. Sô mag hebenkuninges,
 thiu mikile maht godes manno gehuilikes
ferahe giformon endi uuid fîundo nîd
hêlag helpen, sô huemu sô he is huldi fargibid.







 

Heliand
 
Fitte L
 




______________________________________________________________________________
 
 



 

Thô uuard thar sô managumu manne môd aftar Kriste,
gihuorben hugiskefti, sîdor sie is hêlagon uuerk
 selbon gisâhun, huand eo êr sulic ni uuard
uunder an uueroldi. Than uuas eft thes uuerodes sô filu,
sô môdstarke man: ni uueldon the maht godes
antkennien kûdlîco, ac sie uuid is craft mikil
uunnun mid iro uuordun: uuârun im uualdandes
 lêra so lêda: sôhtun im liudi ôdra
an Hierusalem, thar Iudeono uuas
hêri handmahal endi hôbidstedi,
grôt gumskepi grimmaro thioda.
Sie kûddun im thô Kristes uuerk, quâdun that sie quican sâhin
 thene erl mid iro ôgun, the an erdu uuas,
foldu bifolhen fiuuuar naht endi dagos,
dôd bidolben, antat he ina mid is dâdiun selbo,
mid is uuordun auuekide, that he môsti these uuerold sehan.
Thô uuas that sô uuideruuard uulankun mannun,
 Iudeo liudiun: hêtun iro gumskepi thô,
uuerod samnoian endi huuarbos fâhen,
meginthioda gimang, an mahtigna Krist
riedun an runun: «nis that râd ênig», quâdun sie,
«that uui that githoloian: uuili thesaro thioda te filu
 gilôbien aftar is lêrun. Than ûs liudi farad,
an eoridfolc, uuerdat ûsa obarhôbdun
rinkos fan Rûmu. Than uui theses rîkies sculun
lôse libbien eftha uui sculun ûses lîbes tholon,
helidos ûsaro hôbdo.» Thô sprak thar ên gihêrod man
 obar huarf uuero, the uuas thes uuerodes thô
an theru burg innan biscop thero liudio
– Kaiphas uuas he hêten; habdun ina gicoranen te thiu
an theru gêrtalu Iudeo liudi,
that he thes godes hûses gômien scoldi,
 uuardon thes uuîhes –: «mi thunkid uunder mikil», quad he,
«mâri thioda, – gi kunnun manages giskêd –
huî gi that te uuârun ni uuitin, uuerod Iudeono,
that hêr is betera râd barno gehuilicumu,
that man hêr ênne man aldru bilôsie
 endi that he thurh iuuua dâdi drôreg sterbe,
for thesumu folcskepi ferah farlâte,
than al thit liuduuerod farloren uuerde.»
Ni uuas it thoh is uuillean, that he sô uuâr gesprak,
sô ford for themu folke, frume mankunnies
 gimênde for theru menegi, ac it quam imu fan theru maht godes
thurh is hêlagan hêd, huand he that hûs godes
thar an Hierusalem bigangan scolde,
uuardon thes uuîhes: bethiu he sô uuâr gisprak,
biscop thero liudio, huô scoldi that barn godes
 alla irminthiod mid is ênes ferhe,
mid is lîbu alôsien: that uuas allaro thesaro liudio râd,
huand he gihalode mid thiu hêdina liudi,
uueros an is uuilleon uualdandio Crist.
Thô uurdun ênuuordie obarmôdie man,
 uuerod Iudeono, endi an iro huarbe gisprâkun,
mâri thioda, that sie im ni lêtin iro môd tuehon:
sô hue sô ina undar themu folke finden mahti,
that ina sân gifengi endi ford brâhti
an thero thiodo thing; quâdun that sie ni mahtin githoloian leng,
 that sie the êno man sô alla uueldi,
uuerod faruuinnen. Than uuisse uualdand Krist
thero manno sô garo môdgithâhti,
hetigrimmon hugi, huand imu ni uuas biholen eouuiht
an thesaru middilgard: he ni uuelde thô an thie menigi innen
 sîdur openlîco, under that erlo folc,
gangan under thea Iudeon: bêd the godes sunu
thero torohteon tîd, the imu tôuuard uuas,
that he far thesa thioda tholoian uuelde,
far thit uuerod uuîti: uuisse imu selbo
 that dagthingi garo. Thô giuuêt imu ûse drohtin ford
endi imu thô an Effrem alouualdo Krist
an theru hôhon burg hêlag drohtin
uunode mid is uuerodu, antat he an is uuillean huarf
eft te Bethania brahtmu thiu mikilun,
 mid thiu is gôdum gumscepi. Iudeon bisprâkun that
uuordu gehuilicu, thô sie imu sulic uuerod mikil
folgon gisâhun: «nis frume ênig», quâdun sie,
«ûses rîkies girâdi, thoh uui reht sprekan,
ni thîhit ûses thinges uuiht: thius thiod uuili
 uuendien after is uuillean; imu all thius uuerold folgot,
liudi bi them is lêrun, that uui imu lêdes uuiht
for thesumu folcscepi gifrummien ni môtun.»







 

Heliand
 
Fitte LI
 




______________________________________________________________________________
 
 



 

Giuuêt imu thô that barn godes innan Bethania
sehs nahtun êr, than thiu samnunga
 thar an Hierusalem Iudeo liudio
an them uuîhdagun uuerden scolde,
that sie scoldun haldan thea hêlagon tîdi,
Iudeono pascha. Bêd the godes sunu,
mahtig under theru menegi: uuas thar manno craft,
 uuerodes bi them is uuordun. Thar gengun ina tuê uuîf umbi,
Maria endi Martha, mid mildiu hugi,
thionodun imu theolîco. Thiodo drohtin
gaf im langsam lôn: lêt sea lêdes gihues,
sundeono sikora, endi selbo gibôd,
 that sea an fride fôrin uuider fîundo nîd,
thea idisa mid is orlobu gôdu: habdun iro ambahtscepi
biuuendid an is uuilleon. Thô giuuêt imu uualdand Krist
ford mid thiu folcu, firiho drohtin,
innan Hierusalem, thar Iudeono uuas
 hetelîc hardburi, thar sie thea hêlagon tîd
uuarodun at themu uuîhe. Uuas thar uuerodes sô filu,
craftigaro kunnio, thie ni uueldun Cristes uuord
gerno hôrien ni te themu godes barne
an iro môdsebon minnie ni habdun,
 ac uuârun im sô uurêda uulanka thioda,
môdeg mankunni, habdun im mordhugi,
inuuid an innan: an abuh farfengun
Kristes lêre, uueldun ina craftigna
uuîtnon thero uuordo; ac uuas thar uuerodes sô filu,
 umbi erlscepi antlangana dag,
habde ine thiu smale thiod thurh is suôtiun uuord
uuerodu biuuorpen, that ine thie uuidersakon
under themu folcscepi fâhen ne gidorstun,
ac midun is bi theru menegi. Than stôd mahtig Krist
 an themu uuîhe innan, sagde uuord manag
firiho barnun te frumu. Uuas thar folc umbi
allan langan dag, antat thiu liohte giuuêt
sunne te sedle. Thô te selidun fôr
mancunnies manag. Than uuas thar ên mâri berg
 bi theru burg ûten, the uuas brêd endi hôh,
grôni endi scôni: hêtun ina Iudeo liudi
Oliueti bi namon. Thar imu up giuuêt
neriendeo Krist, sô ina thiu naht bifeng,
uuas imu thar mid is iungarun, sô ine thar Iudeono ênig
 ni uuisse ti uuârun, huand he an themu uuîhe stôd,
liudio drohtin, sô lioht ôstene quam,
antfeng that folcscepi endi im filu sagde
uuâroro uuordo, sô nis an thesaru uueroldi ênig,
an thesaru middilgard manno sô spâhi,
 liudio barno nigên, that thero lêrono mugi
endi gitellien, the he thar an themu alahe gisprak,
uualdand an themu uuîhe, endi simlun mid is uuordun gibôd,
that sie sie gereuuidin te godes rîkie,
allaro manno gehuilic, that sie môstin an themu mâreon daga
 iro drohtines diurida antfâhen.
Sagde im huat sie it sundiun frumidun endi simlun gibôd,
that sie thea aleskidin; hêt sie lioht godes
minnion an iro môde, mên farlâten,
aboha obarhugdi, ôdmôdi niman,
 hladen that an iro hertan; quad that im than uuâri hebenrîki,
garu gôdo mêst. Thô uuard thar gumono sô filu
giuuendid aftar is uuillion, sîdur sie that uuord godes
hêlag gihôrdun, hebencuninges,
antkendun craft mikil, kumi drohtines,
 hêrron helpe, ia that hebenrîki uuas,
neriendi ginâhid endi nâda godes
manno barnun. Sum sô môdeg uuas
Iudeo folkes, habdun grimman hugi,
slîdmôden sebon . . . . . . . . . . . .,
 ni uueldun is uuorde gilôbien, ac habdun im geuuin mikil
uuid thea Cristes craft: kumen ni môstun
thea liudi thurh lêden strîd, that sie gilôbon te imu
fasto gifengin; ni uuas im thiu frume gibidig,
that sie hebenrîki habbien môstin.
 Geng imu thô the godes sunu endi is iungaron mid imu,
uualdand fan themu uuîhe, all sô is uuillio geng,
iac imu uppen thene berg gistêg barn drohtines:
sat imu thar mid is gesîdun endi im sagde filu
uuâroro uuordo. Sî bigunnun im thô umbi thene uuîh sprekan,
 thie gumon umbi that godes hûs, quâdun that ni uuâri gôdlîcora
alah obar erdu thurh erlo hand,
thurh mannes giuuerk mid megincraftu
rakud arihtid. Thô the rîkio sprak,
hêr hebencuning – hôrdun the ôdra –:
 «ik mag iu gitellien», quad he, «that noh uuirdid thiu tîd kumen,
that is afstanden ni scal stên obar ôdrumu,
ac it fallid ti foldu endi fiur nimid,
grâdag logna, thoh it nu sô gôdlîc sî,
sô uuîslîco giuuarht, endi sô dôd all thesaro uueroldes giscapu,
 teglîdid grôni uuang.» Thô gengun imu is iungaron tô,
frâgodun ina sô stillo: «huô lango scal standen noh», quâdun sie,
«thius uuerold an uunniun, êr than that giuuand kume,
that the lasto dag liohtes skîne
thurh uuolcanskion, eftho huan is thîn eft uuân kumen
 an thene middilgard, manno cunnie
te adêlienne, dôdun endi quikun?
frô mîn the gôdo, ûs is thes firiuuit mikil,
uualdandeo Krist, huan that giuuerden sculi.»







 

Heliand
 
Fitte LII
 




______________________________________________________________________________
 
 



 

Thô im anduuordi alouualdo Krist
 gôdlîc fargaf them gumun selbo:
«that habad sô bidernid», quad he, «drohtin the gôdo
iac sô hardo farholen himilrîkies fader,
uualdand thesaro uueroldes, sô that uuiten ni mag
ênig mannisc barn, huan thiu mârie tîd
 giuuirdid an thesaru uueroldi, ne it ôk te uuâran ni kunnun
godes engilos, thie for imu geginuuarde
simlun sindun: sie it ôk giseggian ni mugun
te uuâran mid iro uuordun, huan that giuuerden sculi,
that he uuillie an thesan middilgard, mahtig drohtin,
 firiho fandon. Fader uuêt it êno
hêlag fan himile: elcur is it biholen allun,
quikun endi dôdun, huan is kumi uuerdad,
Ik mag iu thoh gitellien, huilic hêr têcan biforan
giuuerdad uunderlîc, êr than he an these uuerold kume
 an themu mâreon daga: that uuirdid hêr êr an themu mânon skîn
iac an theru sunnon sô same; gisuerkad siu bêdiu,
mid finistre uuerdad bifangan; fallad sterron,
huît hebentungal, endi hrisid erde,
bibod thius brêde uuerold – uuirdid sulicaro bôkno filu –:
 grimmid the grôto sêo, uuirkid thie gebenes strôm
egison mid is ûdiun erdbûandiun.
Than thorrot thiu thiod thurh that gethuing mikil,
folc thurh thea forhta: than nis fridu huergin,
ac uuirdid uuîg sô maneg obar these uuerold alla
 hetelîc afhaben, endi heri lêdid
kunni obar ôdar: uuirdid kuningo giuuin,
meginfard mikil: uuirdid managoro qualm,
open urlagi – that is egislîc thing,
that io sulik mord sculun man afhebbien –,
 uuirdid uuôl sô mikil obar these uuerold alle,
mansterbono mêst, thero the gio an thesaru middilgard
suulti thurh suhti: liggiad seoka man,
driosat endi dôiat endi iro dag endiad,
fulliad mid iro ferahu; ferid unmet grôt
 hungar hetigrim obar helido barn,
metigêdeono mêst: nis that minniste
thero uuîteo an thesaru uueroldi, the hêr giuuerden sculun
êr dômes dage. Sô huan sô gi thea dâdi gisehan
giuuerden an thesaru uueroldi, sô mugun gi than te uuâran farstanden,
 that than the lazto dag liudiun nâhid
mâri te mannun endi maht godes,
himilcraftes hrôri endi thes hêlagon kumi,
drohtines mid is diuridun. Huat, gi thesaro dâdeo mugun
bi thesun bômun bilidi antkennien:
 than sie brustiad endi blôiat endi bladu tôgeat,
lôf antlûkad, than uuitun liudio barn,
that than is sân after thiu sumer ginâhid
uuarm endi uunsam endi uueder scôni.
Sô uuitin gi ôk bi thesun têknun, the ik iu talde hêr,
 huan the lazto dag liudiun nâhid.
Than seggio ik iu te uuâran, that êr thit uuerod ni môt,
tefaran thit folcscepi, êr than uuerde gefullid sô,
mînu uuord giuuârod. Noh giuuand kumid
himiles endi erdun, endi steid mîn hêlag uuord
 fast forduuardes endi uuirdid al gefullod sô,
gilêstid an thesumu liohte, sô ik for thesun liudiun gespriku.
Uuacot gi uuarlîco: iu is uuiscumo
duomdag the mâreo endi iuuues drohtines craft,
thiu mikilo meginstrengi endi thiu mârie tîd,
 giuuand thesaro uueroldes. Fora thiu gi uuardon sculun,
that he iu slâpandie an suefrestu
fârungo ni bifâhe an firinuuercun,
mênes fulle. Mûtspelli cumit
an thiustrea naht, al sô thiof ferid
 darno mid is dâdiun, sô kumid the dag mannun,
the lazto theses liohtes, sô it êr these liudi ni uuitun,
sô samo sô thiu flôd deda an furndagun,
the thar mid lagustrômun liudi farteride
bi Nôeas tîdiun, biûtan that ina neride god
 mid is hîuuiskea, hêlag drohtin,
uuid thes flôdes farm: sô uuard ôk that fiur kuman
hêt fan himile, that thea hôhon burgi
umbi Sodomo land suart logna bifeng
grim endi grâdag, that thar nênig gumono ni ginas
 biûtan Loth êno: ina antlêddun thanen
drohtines engilos endi is dohter tuâ
an ênan berg uppen: that ôdar al brinnandi fiur,
ia land ia liudi logna farteride:
sô fârungo uuard that fiur kumen, sô uuard êr the flôd sô samo:
 sô uuirdid the lazto dag. For thiu scal allaro liudio gehuilic
thenkean fora themu thinge; thes is tharf mikil
manno gehuilicumu: bethiu lâtad iu an iuuuan môd sorga.







 

Heliand
 
Fitte LIII
 




______________________________________________________________________________
 
 



 

Huand sô huan sô that geuuirdid, that uualdand Krist,
mâri mannes sunu mid theru maht godes,
 kumit mid thiu craftu kuningo rîkeost
sittean an is selbes maht endi samod mid imu
alle thea engilos, the thar uppa sind
hêlaga an himile, than sculun tharod helido barn,
elitheoda kuman alla tesamne
 libbeandero liudio, sô huat sô io an thesumu liohte uuard
firiho afôdid. Thar he themu folke scal,
allumu mankunnie mâri drohtin
adêlien aftar iro dâdiun. Than skêdid he thea farduanan man,
thea faruuarhton uueros an thea uuinistron hand:
 sô duot he ôk thea sâligon an thea suîderon half;
grôtid he than thea gôdun endi im tegegnes sprikid:
«kumad gi», quidid he, «thea thar gikorene sindun, endi antfâhad thit craftiga rîki,
that gôde, that thar gigereuuid stendid, that thar uuard gumono barnun
giuuarht fan thesaro uueroldes endie: iu habad geuuîhid selbo
 fader allaro firiho barno: gi môtun thesaro frumono neotan,
geuualdon theses uuîdon rîkeas, huand gi oft mînan uuilleon frumidun,
fulgengun mi gerno endi uuârun mi iuuuaro gebo mildie,
than ik bithuungan uuas thurstu endi hungru,
frostu bifangan eftho an feteron lag,
 biklemmid an karkare: oft uurdun mi kumana tharod
helpa fan iuuun handun: gi uuârun mi an iuuuomu hugi mildie,
uuîsodun mîn uuerdlico.» Than sprikid imu eft that uuerod angegin:
«frô mîn the gôdo», quedat sie, «huan uuâri thu bifangan sô,
bethuungan an sulicun tharabun, sô thu fora thesaru thiod telis,
 mahtig mênis? Huan gisah thi man ênig
bethuungen an sulicun tharabun? Huat, thu habes allaro thiodo giuuald
iac sô samo thero mêdmo, thero the io manno barn
geuunnun an thesaro uueroldi.» Than sprikid im eft uualdand god:
«sô huat sô gi dâdun», quidit he, «an iuuues drohtines namon,
 gôdes fargâbun an godes êra
them mannun, the hêr minniston sindun, thero nu undar thesaru menegi standad
endi thurh ôdmôdi arme uuârun
uueros, huand sie mînan uuilleon fremidun – sô huat sô gi im iuuuaro uuelono fargâbun,
gidâdun thurh diurida, that antfeng iuuua drohtin selbo,
 thiu helpe quam te hebencuninge. Bethiu uuili iu the hêlago drohtin
lônon iuuuan gilôbon: gibid iuu lîf êuuig.»
Uuendid ina than uualdand an thea uuinistron hand,
drohtin te them farduanun mannun, sagad im that sie sculin thea dâd antgelden,
thea man iro mêngiuuerk: «nu gi fan mi sculun», quidit he.
 «faran sô forflôcane an that fiur êuuig,
that thar gigareuuid uuard godes andsacun,
fîundo folke be firinuuerkun,
huand gi mi ni hulpun, than mi hunger endi thurst
uuêgde te uundrun eftha ik geuuâdies lôs
 geng iâmermôd, uuas mi grôtun tharf,
than ni habde ik thar ênige helpe, than ik geheftid uuas,
an lidokospun bilokan, eftha mi legar bifeng,
suâra suhti: than ni uueldun gi mîn siokes thar
uuîson mid uuihti: ni uuas iu uuerd eouuiht,
 that gi mîn gehugdin. Bethiu gi an hellie sculun
tholon an thiustre.» Than sprikid imu eft thiu thiod angegin:
«uuola uualdand god», quedad sie, «huî uuilt thu sô uuid thit uuerod sprekan,
mahlien uuid these menegi? Huan uuas thi io manno tharf,
gumono gôdes? Huat, sie it al be thînun gebun êgun,
 uuelon an thesaro uueroldi». Than sprikid eft uualdand god:
«than gi thea armostun», quidid he, «eldibarno,
manno thea minniston an iuuuomu môdsebon
helidos farhugdun, lêtun sea iu an iuuuomu hugi lêde,
bedêldun sie iuuuaro diurda, than dâdun gi iuuuana drohtin sô sama,
 giuuernidun imu iuuuaro uuelono: bethiu ni uuili iu uualdand god,
antfâhen fader iuuua, ac gi an that fiur sculun,
an thene diopun dôd, diublun thionon,
uurêdun uuidersakun, huand gi sô uuarhtun biforan.»
Than aftar them uuordun skêdit that uuerod an tuê,
 thea gôdun endi thea ubilon: farad thea fargriponon man
an thea hêtan hel hriuuigmôde,
thea faruuarhton uueros, uuîti antfâhat,
ubil endilôs. Lêdid up thanen
hêr hebencuning thea hluttaron theoda
 an that langsame lioht: thar is lîf êuuig,
gigareuuid godes rîki gôdaro thiado.»







 

Heliand
 
Fitte LIV
 




______________________________________________________________________________
 
 



 

Sô gefragn ik that them rinkun tho rîki drohtin
umbi thesaro uueroldes giuuand uuordun talde,
huô thiu ford ferid, than lango the sie firiho barn
 ardon môtun, ia huô siu an themu endie scal
teglîden endi tegangen. He sagde ôk is iungarun thar
uuârun uuordun: «huat, gi uuitun alle», quad he,
«that nu obar tuâ naht sind tîdi kumana,
Giudeono pascha, that sie sculun iro gode thionon,
 uueros an themu uuîhe. Thes nis geuuand ênig,
that thar uuirdid mannes sunu te theru meginthiodu
craftag farkôpot endi an crûce aslagan,
tholod thiadquâla.» Thô uuard thar thegan manag
slîdmôd gisamnod, sûdarliudio,
 Iudeono gumscepi, thar sie scoldun iro gode thionon.
Uurdun êosagon alle kumane,
an huuarf uueros, the sie thô uuîsostun
undar theru menegi manno taldun,
craftag kuniburd. Thar Caiphas uuas,
 biscop thero liudio. Sie rêdun thô an that barn godes,
huô sie ina asluogin sundea lôsan,
quâdun that sie ina an themu hêlagon daga hrînen ni scoldin
undar thero manno menegi, «that ni uuerde thius meginthioda,
helidos an hrôru, huand ina thit heriscepi uuili
 farstanden mid strîdu. Uui sô stillo sculun
frêson is ferahes, that thit folc Iudeono
an thesun uuîhdagun uurôht ni afhebbien.»
Thô geng imu thar Iûdas ford, iungaro Kristes,
ên thero tuelibio, thar that adali sat,
 Iudeono gumscepi; quad that he is im gôdan râd
seggian mahti: «huat uuilliad gi mi sellien hêr», quad he,
«mêdmo te mêdu, ef ik iu thene man gibu
âno uuîg endi âno uurôht?» Thô uuard thes uuerodes hugi,
thero liudio an lustun: «ef thu uuili gilêstien sô», quâdun sie,
 «thîn uuord giuuâron, than thu giuuald habes,
huat thu at thesaru thiodu thiggean uuillies
gôdaro mêdmo.» Thô gihêt imu that gumscepi thar
an is selbes dôm silubarscatto
thrîtig atsamne, endi he te theru thiodu gisprak
 derebeun uuordun, that he gâbi is drohtin uuid thiu.
Uuende ina thô fan themu uuerode: uuas im uurêd hugi,
talode im sô treulôs, huan êr uurdi imu thiu tîd kuman,
that he ina mahti faruuîsien uurêdaro thiodo,
fîundo folke. Than uuisse that fridubarn godes,
 uuâr uualdand Krist, that he these uuerold scolde,
ageben these gardos endi sôkien imu godes rîki,
gifaren is faderodil. Thô ni gisah ênig firiho barno
mêron minnie, than he thô te them mannun ginam,
te them is gôdun iungaron: gôme uuarhte,
 sette sie suâslîco endi im sagde filu
uuâroro uuordo. Skrêd uuester dag,
sunne te sedle. Thô he selbo gibôd,
uualdand mid is uuordun, hêt im uuater dragan
hluttar te handun, endi rês thô the hêlago Crist,
 the gôdo at them gômun endi thar is iungarono thuôg
fôti mid is folmun endi suarf sie mid is fanon aftar,
druknide sie diurlîca. Thô uuid is drohtin sprak
Sîmon Petrus: «ni thunkid mi thit sômi thing», quad he,
«frô mîn the gôdo, that thu mîne fôti thuahes
 mid them thînun hêlagun handun.» Thô sprak imu eft is hêrro angegin,
uualdand mid is uuordun: «ef thu is uuillean ni habes», quad he,
«te antfâhanne, that ik thîne fôti thuahe
thurh sulica minnea, sô ik thesun ôdrun mannun hêr
dôm thurh diurda, than ni habes thu ênigan dêl mid mi
 an hebenrîkea.» Hugi uuard thô giuuendid
Sîmon Petruse: «thu haba thi selbo giuuald», quad he,
 «fro mîn the gôdo, fôto endi hando
 bendi mînes hôbdes sô sama, handun thînun,
 thiadan, te thuahanne, te thiu thak ik môti thîna ford
huldi hebbian endi hebenrîkies
 sulic gidêli, sô thu mi, drohtin, uuili
fargeben thurh thîna gôdi.» Iungaron Kristes,
thene ambahtscepi erlos tholodun,
thegnos mid githuldeon, sô huat sô im iro thiodan dede,
mahtig thurh thea minnea, endi mênde imu al mêra thing
 firihon te gifrummienne. 







 

Heliand
 
Fitte LV
 




______________________________________________________________________________
 
 



 

 Fridubarn godes
geng imu thô eft gisittien under that gesîdo folc
endi im sagda filu langsamna râd. Uuard eft lioht kuman,
morgen te mannun. Mahtigne Crist
grôttun is iungaron endi frâgodun, huar sie is gôma thô
 an themu uuîhdage uuirkien scoldin,
huar he uueldi halden thea hêlagon tîdi
selbo mid is gesîdun. Thô he sie sôkien hêt,
thea gumon Hierusalem: «sô gi than gangan kumad», quad he,
«an thea burg innan – thar is braht mikil,
 meginthiodo gimang –, thar mugun gi ênan man sehan
an is handun dragen hluttres uuatares
ful mid folmun. Themu gi folgon sculun
an sô huilike gardos, sô gi ina gangan gisehat,
ia gi than themu hêrron, the thie hobos êgi,
 selbon seggiad, that ik iu sende tharod
te gigaruuuenne mîna gôma. Than tôgid he iu ên gôdlîc hûs,
hôhan soleri, the is bihangen al
fagarun fratahun. Thar gi frummien sculun
uuerdscepi mînan. Thar bium ik uuiskumo
 selbo mid mînun gesîdun.» Thô uurdun sân aftar thiu
thar te Hierusalem iungaron Kristes
forduuard an ferdi, fundun all sô he sprak
uuordtêcan uuâr: ni uuas thes giuuand ênig.
Thar gereuuidun sie thea gôma. Uuard the godes sunu,
 hêlag drohtin an that hûs cuman,
thar sie the landuuîse lêstien scoldun,
fulgangan godes gibode, al sô Iudeono uuas
êo endi aldsidu an êrdagun.
Giuuêt imu thô an themu âbande alouualdand Krist
 an thene seli sittien; hêt thar is gesîdos te imu
tuelibi gangan, thea im gitriuuiston
an iro môdsebon manno uuârun
bi uuordun endi bi uuîsun: uuisse imu selbo
iro hugiskefti hêlag drohtin.
 Grôtte sie thô obar them gômun: «gern bium ik suîdo», quad he,
«that ik samad mid iu sittien môti,
gômono neoten, Iudeono pascha
dêlien mid iu sô diuriun. Nu ik iu iuuues drohtines scal
uuilleon seggian, that ik an thesaro uueroldi ni môt
 mid mannun mêr môses anbîten
furdur mid firihun, êr than gifullod uuirdid
himilo rîki. Mi is an handun nu
uuîti endi uunderquâle, thea ik for thesumu uuerode scal,
tholon for thesaru thiodu.» Sô he thô sô te them thegnun sprak,
 hêlag drohtin, sô uuard imu is hugi drôbi,
uuard imu gisuorken sebo, endi eft te them gesîdun sprac,
the gôdo te them is iungarun: «huat, ik iu godes rîki», quad he,
«gihêt himiles lioht, endi gi mi holdlîco
iuuuan theganskepi. Nu ni uuilliat gi athengean sô,
 ak uuenkeat thero uuordo. Nu seggiu ik iu te uuâran hêr,
that uuili iuuuar tuelibio ên treuuana suîkan,
uuili mi farcôpon undar thit kunni Iudeono,
gisellien uuider silubre, endi uuili imu thar sinc niman,
diurie mêdmos, endi geben is drohtin uuid thiu,
 holdan hêrran. That imu thoh te harme scal,
uuerdan te uuîtie; be that he thea uurdi farsihit
endi he thes arbedies endi scauuot,
than uuêt he that te uuâran, that imu uuâri uuôdiera thing,
betera mikilu, that he gio giboran ni uurdi
 libbiendi te thesumu liohte, than he that lôn nimid,
ubil arbedi inuuidrâdo.»
Thô bigan thero erlo gehuilic te ôdrumu scauuon,
sorgondi sehan; uuas im sêr hugi,
hriuuig umbi iro herta: gihôrdun iro hêrron thô
 gornuuord sprekan. Thea gumon sorgodun,
huilican he thero tuelibio te thiu tellien uueldi,
sculdigna scadon, that he habdi thea scattos thar
gethingod at theru thiod. Ni uuas thero thegno ênigumu
sulikes inuuiddies ôdi te gehanne,
 mêngithâhtio – antsuok thero manno gehuilic –,
uurdun alle an forhtun, frâgon ne gidorstun,
êr than thô gebôknide baruuirdig gumo,
Sîmon Petrus – ne gidorste it selbo sprekan –
te Iohanne themu gôdon: he uuas themu godes barne
 an them dagun thegno liobost,
mêst an minniun endi môste thar thô an thes mahtiges Kristes
barme restien endi an is breostun lag,
hlinode mid is hôbdu: thar nam he sô manag hêlag gerûni,
diapa githâhti, endi thô te is drohtine sprac,
 began ina thô frâgon: «hue scal that, frô mîn, uuesen», quad he,
«that thi farcôpon uuili, cuningo rîkeost,
undar thînaro fîundo folc? Ûs uuâri thes firiuuit mikil,
uualdand, te uuitanne.» Thô habde eft is uuord garu
hêleando Crist: «seh thi, huemu ik hêr an hand gebe
 mînes môses for thesun mannun: the habed mêngithâht,
birid bittran hugi; the scal mi an banono geuuald,
fîundun bifelhen, thar man mînes ferhes scal,
aldres âhtien.» Nam he thô aftar thiu
thes môses for them mannun endi gaf is themu mênscaden,
 Iudase an hand endi imu tegegnes sprac
selbo for them is gesîdun endi ina sniumo hêt
faran fan themu is folke: «frumi sô thu thenkis», quad he,
«dô that thu duan scalt: thu ni maht bidernien leng
uuilleon thînan. Thiu uurd is at handun,
 thea tîdi sind nu ginâhid.» Sô thô the treulogo
that môs antfeng endi mid is mûdu anbêt,
sô afgaf ina thô thiu godes craft, gramon in geuuitun
an thene lîchamon, lêda uuihti,
uuard imu Satanas sêro bitengi,
 hardo umbi is herte, sîdur ine thiu helpe godes
farlêt an thesumu liohte. Sô is thena liudio uuê,
the sô undar thesumu himile scal hêrron uuehslon.







 

Heliand
 
Fitte LVI
 




______________________________________________________________________________
 
 



 

Giuuêt imu thô ût thanen inuuideas gern
Iudas gangan: habde imu grimmen hugi
 thegan uuid is thiodan. Uuas thô iu thiustri naht,
suîdo gisuorken. Sunu drohtines
uuas ima at them gômun ford endi is iungarun thar
uualdand uuîn endi brôd uuîhide bêdiu,
hêlagode hebencuning, mid is handun brak,
 gaf it undar them is iungarun endi gode thancode,
sagde them ôlat, the thar al giscôp,
uuerold endi uunnea, endi sprak uuord manag:
«gilôbiot gi thes liohto», quad he, «that thit is mîn lîchamo
endi mîn blôd sô same: gibu ik iu hêr bêdiu samad
 etan endi drinkan. Thit ik an erdu scal
geban endi geotan endi iu te godes rîkie
lôsien mid mînu lîchamen an lîf êuuig,
an that himiles lioht. Gihuggeat gi simlun,
that gi thiu fulgangan, thiu ik an thesun gômun dôn;
 mâriad thit for menegi: thit is mahtig thing,
mid thius sculun gi iuuuomu drohtine diurida frummien,
habbiad thit mîn te gihugdiun, hêlag bilidi,
that it eldibarn aftar lêstien,
uuaron an thesaru uueroldi, that that uuitin alle,
 man obar thesan middilgard, that it is thurh mîna minnea giduan
hêrron te huldi. Gehuggiad gi simlun,
hueo ik iu hêr gebiudu, that gi iuuuan brôderskepi
fasto frummiad: habbiad ferhtan hugi,
minniod iu an iuuuomu môde, that that manno barn
 obar irminthiod alle farstanden,
that gi sind gegnungo iungaron mîne.
Ôk scal ik iu cûdien, huô hêr uuili craftag fîund,
hetteand herugrim, umbi iuuuan hugi niusien,
Satanas selbo: he cumid iuuuaro seolono herod
 frôkno frêson. Simlun gi fasto te gode
berad iuuua breostgithâht: ik scal an iuuuaru bedu standen,
that iu ni mugi the mênscado môd getuîflean;
ik fullêstiu iu uuider themu fîunde. Ôk quam he herod giu frêson mîn,
thoh imu is uuilleon hêr uuiht ne gistôdi,
 liobes an themu mînumu lîchamon. Nu ni uuilliu ik iu leng helen,
huat iu hêr nu sniumo scal te sorgu gistanden:
gi sculun mi gesuîkan, gesîdos mîne,
iuuues theganscepies, êr than thius thiustrie naht
liudi farlîda endi eft lioht cume,
 morgan te mannun.» Thô uuard môd gumon
suîdo gisuorken endi sêr hugi,
hriuuig umbi iro herte endi iro hêrron uuord
suîdo an sorgun. Sîmon Petrus thô,
thegan uuid is thiodan thrîstuuordun sprac
 bi huldi uuid is hêrron: «thoh thi all thit helido folc», quathie,
«gisuîcan thîna gisîdos, thoh ik sinnon mid thi
at allon tharabon tholoian uuilliu.
Ik biun garo sinnon, ef mi god lâtid,
that ik an thînon fullêstie fasto gistande;
 thoh sia thi an carcaries clûstron hardo,
thesa liudi bilûcan, thoh ist mi luttil tueo,
ne ik an them bendion mid thi bîdan uuillie,
liggian mid thi sô lieben; ef sia thînes lîbes thann
thuru eggia nîd âhtian uuilliad,
 frô mîn thie guodo, ik gibu mîn ferah furi thik
an uuâpno spil: nis mi uuerd iouuiht
te bimîdanne, sô lango sô mi mîn uuarod
hugi endi handcraft.» Thuo sprak im eft is hêrro angegin:
«huat, thu thik biuuânis», quathie, «uuissaro treuuono,
 thrîstero thingo: thu habis thegnes hugi,
uuillion guodan. Ik mah thi seggian, huô it thoh giuuerdan scal,
that thu uuirdis sô uuêkmuod, thoh thu nu ni uuânies sô,
that thu thînes thiadnes te naht thrîuuo farlôgnis
êr hanocrâdi endi quidis, thak ik thîn hêrro ni sî,
 ac thu farmanst mîna mundburd.» Thuo sprac eft thie man angegin:
«ef it gio an uueroldi», quathie, «giuuerdan muosti,
that ik samad midi thi sueltan muosti,
dôian diurlîco, thann ne uuurdi gio thie dag cuman,
that ik thîn farlôgnidi, liebo drohtin,
 gerno for theson Iudeon.» Thuo quâdun alla thia iungron sô,
that sia thar an them thingon mid im tholian uueldin.







 

Heliand
 
Fitte LVII
 




______________________________________________________________________________
 
 



 

Thuo im eft mid is uuordon gibôd uualdand selbo,
hêr hebancuning, that sia im ni lietin iro hugi tuîflian,
hiet that sia ni uueldin . . . (?) diopa githâhti:
 «ne druobie iuuua herta thuru iuuues drohtines uuord,
ne forohteat te filo: ic scal fader ûsan
selban suokean endi iu sendian scal
fan hebanrîkie hêlagna gêst:
thie scal iu eft gifruofrean endi te frumu uuerdan,
 manon iu thero mahlo, thie ik iu manag hebbiu
uuordon giuuîsid. Hie gibit iu giuuit an briost,
lustsama lêra, that gi lêstian ford
thiu uuord endi thiu uuerc, thia ik iu an thesaro uueroldi gibôd.»
Arês im thuo the rîkeo an themo racode innan,
 neriendo Crist endi giuuêt im nahtes thanan
selbo mid is gisîdon: sêrago gengun
suîdo gornondia iungron Cristes,
hriuuigmuoda. Thuo hie im an thena hôhan giuuêt
Oliuetiberg: thar uuas hie upp giuuno
 gangan mid is iungron. That uuissa Iudas uuell,
balohûdig man, huand hie uuas oft an them berege mid im.
Thar gruotta thie godes suno iûgron sîna:
«gi sind nu sô druobia», quathie, «nu gi mînan dôd uuitun;
nu gornond gi endi griotand, endi thesa Iudeon sind an luston,
 mendit thius menigi, sindun an iro muode frâha,
thius uuerold ist an uuunnion. Thes uuirdit thoh giuuand cuman
sniumo tulgo: than uuirdit im sêr hugi,
than morniat sia an iro môde, endi gi mendian sculun
after te êuuondage, huand gio endi ni cumid,
 iuuues uuellîbes giuuand: bethiu ne thurbun iu thius uuerc tregan,
hreuuan mîn hinfard, huand thanan scal thiu helpa cuman
gumono barnon.» Thuo hiet hie is iungron thar
bîdan uppan themo berge, quad that hie ti bedu uueldi
an thiu holmclibu hôhor stîgan;
 hiet thuo thria mid im thegnos gangan,
Iacobe endi Iohannese endi thena guodan Petruse,
thrîstmuodian thegan. Thuo sia mid iro thiedne samad
gerno gengun. Thuo hiet sia thie godes suno
an berge uppan te bedu hnîgan,
 hiet sia god gruotian, gerno biddian,
that he im thero costondero craft farstôdi,
uurêdaro uuilleon, that im the uuidersaco,
ni mahti the mênscado môd gituîflean,
iak imu thô selbo gihnêg sunu drohtines
 craftag an kniobeda, kuningo rîkeost,
forduuard te foldu: fader alothiado
gôdan grôtte, gornuuordun sprac
hriuuiglîco: uuas imu is hugi drôbi,
bi theru menniski môd gihrôrid,
 is flêsk uuas an forhtun: fellun imo trahni,
drôp is diurlîc suêt, al sô drôr kumid
uuallan fan uundun. Uuas an geuuinne thô
an themu godes barne the gêst endi the lîchamo:
ôdar uuas fûsid an forduuegos,
 the gêst an godes rîki, ôdar giâmar stôd,
lîchamo Cristes: ni uuelde thit lioht ageben,
ac drobde for themu dôde. Simla he hreop te drohtine ford
thiu mêr aftar thiu mahtigna grôtte,
hôhan himilfader, hêlagna god,
 uualdand mid is uuordun: «ef nu uuerden ni mag», quad he,
«mankunni generid, ne sî that ik mînan gebe
lioban lîchamon for liudio barn
te uuêgeanne te uundrun, it sî than thîn uuilleo sô,
ik uuilliu is than gicoston: ik nimu thene kelik an hand,
 drinku ina thi te diurdu, drohtin frô mîn,
mahtig mundboro. Ni seh thu mînes hêr
flêskes gifôries. Ik fullon scal
uuilleon thînen: thu habes geuuald obar al.»
Giuuêt imu thô gangen, thar he êr is iungaron lêt
 bîdan uppan themu berge; fand sie that barn godes
slâpen sorgandie: uuas im sêr hugi,
thes sie fan iro drohtine dêlien scoldun.
Sô sind that môdthraca manno gehuilicumu,
that he farlâten scal liabane hêrron,
 afgeben thene sô gôdene. Thô he te is iungarun sprak,
uuahte sie uualdand endi uuordun grôtte:
«huî uuilliad gi sô slâpen?» quad he; «ni mugun samad mid mi
uuacon êne tîd? Thiu uurd is at handun,
that it sô gigangen scal, sô it god fader
 gimarcode mahtig. Mi nis an mînumu môde tueho:
mîn gêst is garu an godes uuillean,
fûs te faranne: mîn flêsk is an sorgun,
letid mik mîn lîchamo: lêd is imu suîdo
uuîti te tholonne. Ik thoh uuillean scal
 mînes fader gefrummien. Hebbiad gi fasten hugi.»
Giuuêt imu thô eft thanan ôdersîdu
an thene berg uppen te bedu gangan,
mâri drohtin, endi thar sô manag gisprac
gôdoro uuordo. Godes engil quam
 hêlag fan himile, is hugi fastnode,
beldide te them bendiun. He uuas an theru bedu simla
ford an flîte endi is fader grôtte,
uualdand mid is uuordun: «ef it nu uuesen ni mag», quad he,
«mâri drohtin, nebu ik for thit manno folc
 thiodquâle tholoie, ik an thînan scal
uuillean uuonian.» Giuuêt imu thô eft thanen
sôkean is gesîdos: fand sie slâpandie,
grôtte sie gâhun. Geng imu eft thanen
thriddeon sîdu te bedu endi sprak thiodkuning
 al thiu selbon uuord, sunu drohtines,
te themu alouualdon fader, sô he êr dede,
manode mahtigna manno frumana
suîdo niudlîco neriando Crist,
geng imu thô eft te them is iungarun, grôtte sie sâno:
 «slâpad gi endi restiad», quad he. «Nu uuirdid sniumo herod
cuman mid craftu, the mi farcôpot habad,
sundea lôsan gisald.» Gesîdos Cristes
uuacodun thô aftar them uuordun endi gisâhun thô that uuerod kuman
an thene berg uppen brahtmu thiu mikilon,
 uurêda uuâpanberand. 







 

Heliand
 
Fitte LVIII
 




______________________________________________________________________________
 
 



 

 Uuîsde im Iudas,
gramhûdig man; Iudeon aftar sigun,
fîundo folcscepi; drôg man fiur an gimang,
logna an liohtfatun, lêdde man faklon
brinnandea fan burg, thar sie an thene berg uppan
 stigun mid strîdu. Thea stedi uuisse Judas uuel,
huar he thea liudi tô lêdean scolde.
Sagde imu thô te têkne, thô sie thar tô fôrun
themu folke biforan, te thiu that sie ni farfengin thar,
erlos ôdren man: «ik gangu imu at êrist tô», quad he,
 «cussiu ine endi quaddiu: that is Crist selbo.
Thene gi fâhen sculun folco craftu,
binden ina uppan themu berge endi ina te burg hinan
lêdien undar thea liudi: he is lîbes habad
mid is uuordun faruuerkod.» Uuerod sîdode thô,
 antat sie te Criste kumane uurdun,
grim folc Iudeono, thar he mid is iungarun stôd,
mâri drohtin: bêd metodogiscapu,
torhtero tîdeo. Thô geng imu treulôs man,
Iudas tegegnes endi te themu godes barne
 hnêg mid is hôbdu endi is hêrron quedde,
custe ina craftagne endi is quidi lêste,
uuîsde ina themu uuerode, al sô he êr mid uuordun gehêt.
That tholode al mid githuldiun thiodo drohtin,
uualdand thesara uueroldes endi sprak imu mid is uuordun tô,
 frâgode ine frôkno: «behuî kumis thu sô mid thius folcu te mi,
behuî lêdis thu mi sô these liudi tô endi mi te thesare lêdan thiode
farcôpos mid thînu kussu under thit kunni Iudeono,
meldos mi te thesaru menegi?» Geng imu thô uuid thea man sprekan,
uuid that uuerod ôdar endi sie mid is uuordun fragn,
 huene sie mid thiu gesîdiu sôkean quâmin
sô niudlico an naht, «so gi uuillean nôd frummien
manno huilicumu.» Thô sprak imu eft thiu menegi angegin,
quâdun that im hêleand thar an themu holme uppan
geuuîsid uuâri, «the thit giuuer frumid
 Iudeo liudiun endi ina godes sunu
selbon hêtid. Ina quâmun uui sôkean herod,
uueldin ina gerno bigeten: he is fan Galileo lande,
fan Nazarethburg.» Sô im thô the neriendio Crist
sagde te sôdan, that he it selbo uuas,
 sô uurdun thô an forhtun folc Iudeono,
uurdun underbadode, that sie under bac fellun
alle efno sân, erde gisôhtun,
uuideruuardes that uuerod: ni mahte that uuord godes,
thie stemnie antstandan: uuârun thoh sô strîdige man,
 ahliopun eft up an themu holme, hugi fastnodun,
bundun briostgithâht, gibolgane gengun
nâhor mid nîdu, anttat sie thene neriendion Crist
uuerodo biuurpun. Stôdun uuîse man,
suîdo gornundie giungaron Kristes
 biforan theru derebeon dâdi endi te iro drohtine sprâkun:
«uuâri it nu thîn uuillio», quâdun sie, «uualdand frô mîn,
that sie ûs hêr an speres ordun spildien môstin
uuâpnun uunde, than ni uuâri ûs uuiht sô gôd,
sô that uui hêr for ûsumu drohtine dôan môstin
 benidiun blêka». Thô gibolgan uuard
snel suerdthegan, Sîmon Petrus,
uuell imu innan hugi, that he ni mahte ênig uuord sprekan:
sô harm uuard imu an is hertan, that man is hêrron thar
binden uuelde. Thô he gibolgan geng,
 suîdo thrîstmôd thegan for is thiodan standen,
hard for is hêrron: ni uuas imu is hugi tuîfli,
blôth an is breostun, ac he is bil atôh,
suerd bi sîdu, slôg imu tegegnes
an thene furiston fîund folmo crafto,
 that thô Malchus uuard mâkeas eggiun,
an thea suîdaron half suerdu gimâlod:
thiu hlust uuard imu farhauuan, he uuard an that hôbid uund,
that imu herudrôrag hlear endi ôre
beniuundun brast: blôd aftar sprang,
 uuell fan uundun. Thô uuas an is uuangun scard
the furisto thero fîundo. Thô stôd that folc an rûm:
andrêdun im thes billes biti. Thô sprak that barn godes
selbo te Sîmon Petruse, hêt that he is suerd dedi
skarp an skêdia: «ef ik uuid thesa scola uueldi», quad he,
 «uuid theses uuerodes geuuin uuîgsaca frummien,
than manodi ik thene mâreon mahtigne god,
hêlagne fader an himilrîkea,
that he mi sô managan engil herod obana sandi
uuîges sô uuîsen, sô ni mahtin iro uuâpanthreki
 man adôgen: iro ni stôdi gio sulic megin samad,
folkes gifastnod, that im iro ferh aftar thiu
uuerden mahti. Ac it habad uualdand god,
alomahtig fader an ôdar gimarkot,
that uui githoloian sculun, sô huat sô ûs thius thioda tô
 bittres brengit: ni sculun ûs belgan uuiht,
uurêdean uuid iro geuuinne; huand sô hue sô uuâpno nîd,
grimman gêrheti uuili gerno frummien,
he suiltit imu eft suerdes eggiun,
dôit im bidrôregan: uui mid ûsun dâdiun ni sculun
 uuiht auuerdian.» Geng he thô te themu uundon manne,
legde mid listiun lîk tesamne,
hôbiduundon, that siu sân gihêlid uuard,
thes billes biti, endi sprak that barn godes
uuid that uurêde uuerod: «mi thunkid uunder mikil», quad he,
 «ef gi mi lêdes uuiht lêstien uueldun,
huî gi mi thô ni fengun, than ik undar iuuuomu folke stôd,
an themu uuîhe innan endi thar uuord manag
sôdlîc sagde. Than uuas sunnon skîn,
diurlic dages lioht, than ni uueldun gi mi dôan eouuiht
 lêdes an thesumu liohte, endi nu lêdiad mi iuua liudi tô
an thiustrie naht, al sô man thiobe dôt,
than man thene fâhan uuili endi he is ferhes habad
faruuerkot, uuamscado.» Uuerod Iudeono
gripun thô an thene godes sunu, grimma thioda,
 hatandiero hôp, huurbun ina umbi
môdag manno folc – mênes ni sâhun –,
heftun herubendiun handi tesamne,
fadmos mid fitereun. Im ni uuas sulicaro firinquâla
tharf te githolonne, thiodarbedies,
 te uuinnanne sulic uuîti, ac he it thurh thit uuerod deda,
huand he liudio barn lôsien uuelda,
halon fan helliu an himilrîki,
an thene uuîdon uuelon: bethiu he thes uuiht ne bisprak,
thes sie imu thurh inuuidnîd ôgean uueldun.







 

Heliand
 
Fitte LIX
 




______________________________________________________________________________
 
 



 

Thô uurdun thes sô malsce môdag folc Iudeono,
thiu hêri uuard thes sô hrômeg, thes sie thena hêlagon Krist
an lidobendion lêdian muostun,
fôrian an fitereun. Thie fîund eft geuuitun
fan themu berge te burg. Geng that barn godes
 undar themu heriscepi handun gebunden,
drûbondi te dale. Uuârun imu thea is diurion thô
gesîdos gesuikane, al sô he im êr selbo gisprak:
ni uuas it thoh be ênigaru blôdi, that sie that barn godes,
lioben farlêtun, ac it uuas sô lango biforen
 uuârsagono uuord, that it scoldi giuuerden sô:
bethiu ni mahtun sie is bemîdan. Than aftar theru menegi gengun
Iohannes endi Petrus, thie gumon tuêne,
folgodun ferrane: uuas im firiuuit mikil,
huat thea grimmon Iudeon themu godes barne,
 uueldin iro drohtine dôen. Thô sie te dale quâmun
fan themu berge te burg, thar iro biscop uuas,
iro uuîhes uuard, thar lêddun ina uulanke man,
erlos undar ederos. Thar uuas êld mikil,
fiur an frîdhobe themu folke tegegnes,
 geuuarht for themu uuerode: thar gengun sie im uuermien tô,
Iudeo liudi, lêtun thene godes sunu
bîdon an bendiun. Uuas thar braht mikil,
gêlmôdigaro galm. Iohannes uuas êr
themu hêroston cûd: bethiu môste he an thene hof innan
 thringan mid theru thioda. Stôd allaro thegno bezto,
Petrus thar ûte: ni lêt ina the portun uuard
folgon is frôen, êr it at is friunde abad,
Iohannes at ênumu Iudeon, that man ina gangan lêt
ford an thene frîdhof. Thar quam im ên fêkni uuîf
 gangan tegegnes, thiu ênas Iudeon uuas,
iro theodanes thiuu, endi thô te themu thegne sprac
magad unuuânlîc: «huat, thu mahtis man uuesan», quad siu,
«giungaro fan Galilea, thes the thar genouuer stêd
fadmun gifastnod.» Thô an forhtun uuard
 Sîmon Petrus sân, slac an is môde,
quad that he thes uuîbes uuord ni bikonsti
ni thes theodanes thegan ni uuâri:
mêd is thô for theru menegi, quad that he thena man ni antkendi:
«ni sind mi thîne quidi kûde», quad he; uuas imu thiu craft godes,
 the herdislo fan themu hertan. Huarabondi geng
ford undar themu folke, antat he te themu fiure quam;
giuuêt ina thô uuarmien. Thar im ôk ên uuîf bigan
felgian firinsprâka: «hêr mugun gi», quad siu, «an iuuuan fîund sehan:
thit is gegnungo giungaro Kristes,
 is selbes gesîd.» Thô gengun imu sân aftar thiu
nâhor nîdhuata endi ina niudlîco
frâgodun fîundo barn, huilikes he folkes uuâri:
»ni bist thu thesoro burgliudio», quâdun sie; «that mugun uui an thînumu gibârie gisehan,
an thînun uuordun endi an thînaru uuîson, that thu theses uuerodes ni bist,
 ac thu bist galilêisk man.» He ni uuelda thes thô gehan eouuiht,
ac stôd thô endi strîdda endi starkan êd
suîdlîco gesuôr, that he thes gesîdes ni uuâri.
Ni habda is uuordo geuuald: it scolde giuuerden sô,
sô it the gemarcode, the mankunnies
 faruuardot an thesaru uueroldi. Thô quam imu ôk an themu uuarbe tô
thes mannes mâguuini, the he êr mid is mâkeo giheu,
suerdu thiu scarpon, quad that he ina sâhi thar
an themu berge uppan, «thar uui an themu bômgardon
hêrron thînumu hendi bundun,
 fastnodun is folmos.» He thô thurh forhtan hugi
forlôgnide thes is liobes hêrron, quad that he uueldi uuesan thes lîbes scolo,
ef it mahti ênig thar irminmanno
giseggian te sôdan, that he thes gesîdes uuâri,
folgodi theru ferdi. Thô uuard an thena formon sîd
 hanocrâd afhaben. Thô sah the hêlago Crist,
barno that bezte, thar he gebunden stôd,
selbo te Sîmon Petruse, sunu drohtines
te themu erle obar is ahsla. Thô uuard imu an innan sân,
Sîmon Petruse sêr an is môde,
 harm an is hertan endi is hugi drôbi,
suîdo uuard imu an sorgun, that he êr selbo gesprak:
gihugde thero uuordo thô, the imu êr uualdand Krist
selbo sagda, that he an theru suartan naht
êr hanocrâdi is hêrron scoldi
 thrîuuo farlôgnien. Thes thram imu an innan môd
bittro an is breostun, endi geng imu thô gibolgan thanen
the man fan theru menigi an môdkaru,
suîdo an sorgun, endi is selbes uuord,
uuamscefti uueop, antat imu uuallan quâmun
 thurh thea hertcara hête trahni,
blôdage fan is breostun. He ni uuânde that he is mahti gibôtien uuiht,
firinuuerco furdur eftha te is frâhon kuman,
hêrron huldi: nis ênig helido sô ald,
that io mannes sunu mêr gisâhi
 is selbes uuord sêrur hreuuan,
karon eftha kûmien: «uuola crafteg god», quad he,
that ik hebbiu mi sô foruuerkot, sô ik mînaro uueroldes ni tharf
ôlat seggean. Ef ik nu te aldre scal
huldeo thînaro endi hebenrîkeas,
 theoden, tholoian, than ni tharf mi thes ênig thanc uuesan,
liobo drohtin, that ik io te thesumu liohte quam.
Ni bium ik nu thes uuirdig, uualdand frô mîn,
that ik under thîne iungaron gangan môti,
thus sundig under thîne gesîdos: ik iro selbo scal
 mîdan an mînumu môde, nu ik mi sulic mên gesprac.»
Sô gornode gumono bezta,
hrau im sô hardo, that he habde is hêrren thô
leobes farlôgnid. Than ni thurbun thes liudio barn,
uueros uundroian, behuî it uueldi god,
 that sô lioben man lêd gistôdi,
that he sô hônlîco hêrron sînes
thurh thera thiuun uuord, thegno snellost,
farlôgnide sô liobes: it uuas al bi thesun liudiun giduan,
firiho barnun te frumu. He uuelde ina te furiston dôan,
 hêrost obar is hîuuiski, hêlag drohtin:
lêt ina gekunnon, huilike craft habet
the mennisca môd âno the maht godes;
lêt ina gesundion, that he sîdor thiu bet
liudiun gilôbdi, huô liof is thar
 manno gihuilicumu, than he mên gefrumit,
that man ina alâte lêdes thinges,
sacono endi sundeono, sô im thô selbo dede
hebenrîki god harmgeuurhti.







 

Heliand
 
Fitte LX
 




______________________________________________________________________________
 
 



 

Be thiu nis mannes bâg mikilun bitherbi,
 hagustaldes hrôm: ef imu thiu helpe godes
gesuîkid thurh is sundeo, than is imu sân aftar thiu
breosthugi blôdora, thoh he êr bihêt spreca,
hrômie fan is hildi endi fan is handcrafti,
the man fan is megine. That uuard thar an themu mâreon skîn,
 thegno bezton, thô imu is thiodanes gisuêk
hêlag helpe. Bethiu ni scoldi hrômien man
te suîdo fan imu selbon, huand imu thar suîkid oft
uuân endi uuilleo, ef imu uualdand god,
hêr hebenkuning herte ni sterkit.
 Than bêd allaro barno bezt, bendi tholode
thurh mancunni. Huurbun ina managa umbi
Iudeono liudi, sprâcun gelp mikil,
hafdun ina te hosca, thar he giheftid stôd,
tholode gethuldiun, sô huat sô imu thiu thiod deda,
 liudi lêdes. Thô uuard eft lioht cuman,
morgan te mannun. Manag samnoda
heri Iudeono: habdun im hugi uulbo,
inuuid an innan. Uuard thar êosago
an morgantîd manag gisamnod
 irri endi ênhard, inuuideas gern,
uurêdes uuillean. Gengun im an huarf samad
rinkos an rûna, bigunnun im râdan thô,
huô sie geuuîsadin mid uuârlôsun,
mannun mêngeuuitun an mahtigna Crist
 te giseggianne sundea thurh is selbes uuord,
that sie ina than te uunderquâlu uuêgean môstin,
adêlien te dôde. Sie ni mahtun an themu dage finden
sô uurêd geuuitscepi, that sie imu uuîti bethiu
adêlien gidorstin eftha dôd frummien,
 lîbu bilôsien. Thô quâmun thar at laztan ford
an thena huarf uuero uuârlôse man
tuêne gangan endi bigunnun im tellien an,
quâdun that sie ina selbon seggian gihôrdin,
that he mahti teuuerpen thena uuîh godes,
 allaro hûso hôhost endi thurh is handmegin,
thurh is ênes craft up arihtien
an thriddion daga, sô is elcor ni thorfti bethîhan man.
He thagoda endi tholoda: ni sprak imu io thiu thiod sô filu,
thea liudi mid luginun, that he it mid lêdun angegin
 uuordun uurâchi. Thô thar undar themu uuerode arês
baluhugdig man, biscop thero liudio,
the furisto thes folkes endi frâgode Krist
iac ina be imu selbon bisuôr suîdon êdun,
grôtte ina an godes namon endi gerno bad,
 that he im that gisagdi, ef he sunu uuâri
thes libbiendies godes: «thes thit lioht gescôp,
Krist cuning êuuig. Uui ni mugun is antkiennien uuiht
ne an thînun uuordun ni an thînun uuerkun.» Thô sprak imu eft the uuâro angegin,
the gôdo godes sunu: «thu quidis it for thesun Iudeon nu,
 sôdlîco segis, that ik it selbo bium.
Thes ni gilôbiad mi these liudi: ni uuilliad mi forlâtan bethiu;
ni sind im mîn uuord uuirdig. Nu seggiu ik iu te uuârun thoh,
that gi noh sculun sittien gisehan an the suîdaron half godes
mârean mannes sunu, an megincrafte
 thes alouualden fader, endi thanan eft kuman
an himiluuolcnun herod endi allumu helido cunnie
mid is uuordun adêlien, al sô iro geuurhti sind.»
Tho balg ina the biscop, habde bittren hugi,
uurêdida uuid themu uuorde endi is giuuâdi slêt,
 brak for is breostun: «nu ni thurbun gi bîdan leng», quad he,
«thit uuerod geuuitscepies, nu im sulic uuord farad,
mênsprâca fan is mûde. That gihôrid hêr nu manno filu,
rinko an thesumu rakude, that he ina sô rîkean telit,
gihid that he god sî. Huat uuilliad gi Iudeon thes
 adêlien te dôme? Is he dôdes nu
uuirdig be sulicun uuordun?» 







 

Heliand
 
Fitte LXI
 




______________________________________________________________________________
 
 



 

 That uuerod al gesprac,
folc Iudeono, that he uuâri thes ferhes scolo,
uuîties sô uuirdig. Ni uuas it thoh be is geuurhtiun gidôen,
that ine thar an Hierusalem Iudeo liudi,
 sunu drohtines sundea lôsen
adêldun te dôde. Thô uuas thero dâdio hrôm
Iudeo liudiun, huat sie themu godes barne mahtin
sô haftemu mêst, harmes gefrummien.
Beuurpun ina thô mid uuerodu endi ina an is uuangon slôgun,
 an is hleor mid iro handun – al uuas imu that te hosce gidôen –,
felgidun imu firinuuord fîundo menegi,
bismersprâka. Stôd that barn godes
fast under fîundun: uuârun imu is fadmos gebundene,
tholode githuldiun, sô huat sô imu thiu thioda tô
 bittres brâhte: ni balg ina neouuiht
uuid thes uuerodes geuuin. Thô nâmon ina uurêde man
sô gibundanan, that barn godes,
endi ina thô lêddun, thar thero liudio uuas,
there thiade thinghûs. Thar thegan manag
 huurbun umbi iro heritogon. Thar uuas iro hêrron bodo
fan Rûmuburg, thes the thô thes rîkeas giuueld:
kumen uuas he fan themu kêsure, gisendid uuas he undar that cunni Iudeono
te rihtiene that rîki, uuas thar râdgebo:
Pilatus uuas he hêten; he uuas fan Ponteo lande
 cnôsles kennit. Habde imu craft mikil,
an themu thinghûse thiod gisamnod,
an huarf uueros; uuârlôse man
agâbun thô thena godes sunu, Iudeo liudi,
under fîundo folc, quâdun that he uuâri thes ferhes scolo,
 that man ina uuîtnodi uuâpnes eggiun,
scarpun scûrun. Ni uuelde thiu scole Iudeono
thringan an that thinghûs, ac thiu thiod ûte stôd,
mahlidun thanen uuid thea menegi: ni uueldun an that gimang faren,
an elilandige man, that sie thar unreht uuord,
 an themu dage derbies uuiht adêlian ne gihôrdin,
ac quâdun that sie im sô hluttro hêlaga tîdi,
uueldin iro pascha halden. Pilatus antfeng
at them uuamscadun uualdandes barn,
sundea lôsen. Thô an sorgun uuard
 Iudases hugi, thô he ageban gisah
is drohtin te dôde, thô bigan imu thiu dâd aftar thiu
an is hugea hreuuan, that he habde is hêrron êr
sundea lôsen gisald. Nam imu thô that silubar an hand,
thrîtig scatto, that man imu êr uuid is thiodane gaf,
 geng imu thô te them Iudiun endi im is grimmon dâd,
sundeon sagde, endi im that silubar bôd
gerno te agebanne: «ik hebbiu it sô griolîco», quad he,
«mines drohtines drôru gicôpot,
sô ik uuêt that it mi ni thîhit.» Thiod Iudeono
 ni uueldun it thô antfâhan, ac hêtun ina ford aftar thiu
umbi sulica sundea selbon ahton,
huat he uuid is frâhon gefrumid habdi:
«thu sâhi thi selbo thes», quadun sie; «huat uuili thu thes nu sôken te ûs?
Ne uuît thu that thesumu uuerode!» Thô giuuêt imu eft thanan
 Iudas gangan te themu godes uuîhe
suîdo an sorgun endi that silubar uuarp
an thena alah innan, ne gidorste it êgan leng;
fôr imu thô sô an forhtun, sô ina fîundo barn
môdage manodun: habdun thes mannes hugi
 gramon undergripanen, uuas imu god abolgan,
that he imu selbon thô sîmon uuarhte,
hnêg thô an herusêl an hinginna,
uuarag an uurgil endi uuîti gecôs,
hard hellie gethuing, hêt endi thiustri,
 diap dôdes dalu, huand he êr umbi is drohtin suêk.







 

Heliand
 
Fitte LXII
 




______________________________________________________________________________
 
 



 

Than bêd that barn godes – bendi tholode
an themu thinghûse –, huan êr thiu thiod under im,
erlos ênuuordie alle uurdin,
huat sie imu than te ferahquâlu frummian uueldin.
 Thô thar an them benkiun arês bodo kêsures
fan Rûmuburg endi geng imu uuid that rîki Iudeono
môdag mahlien, thar thiu menigi stôd
aftar themu hobe huarbon: ni uueldun an that hûs kuman
an themu paschadage. Pilatus bigan
 frôkno frâgon obar that folc Iudeono,
mid huiu the man habdi mordes gisculdit,
uuîties giuuerkot: «be huî gi imu sô uurêde sind,
an iuuuomu hugea hôtie?» Sie quâdun that he im habdi harmes sô filu,
lêdes gilêstid: «ni gâbin ina thesa liudi thi,
 thar sie ina êr biforan ubilan ni uuissin,
uuordun faruuarhten. He habat theses uuerodes sô filu
farlêdid mid is lêrun – endi thesa liudi merrid,
dôit im iro hugi tuîflien –, that uui ni môtun te themu hobe kêsures
tinsi gelden; that mugun uui ina gitellien an
 mid uuâru geuuitscepi. He sprikid ôk uuord mikil,
quidit that he Crist sî, kuning obar thit rîki,
begihit ina sô grôtes.» Thô im eft tegegnes sprak
bodo kêsures: «ef he sô barlîco», quad he,
«under thesaru menigi mênuuerk frumid,
 antfâhad ina than eft under iuuue folcscepi, ef he sî is ferhes scolo,
endi imu sô adêliad, ef he sî dôdes uuerd,
sô it an iuuuaro aldrono êo gebiode.»
Sie quâdun thô, that sie ni môstin manno nigênumu
an thea hêlagon tîd te handbanon,
 uuerden mid uuâpnun an themu uuîhdage.
Thô uuende ina fan themu uuerode uurêdhugdig man,
thegan kêsures, the obar thea thioda uuas
bodo fan Rûmuburg –: hêt imu thô that barn godes
nâhor gangan endi ina niudlîco,
 frâgoda frôkno, ef he obar that folc kuning
thes uuerodes uuâri. Thô habde eft is uuord garu
sunu drohtines: «hueder thu that fan thi selbumu sprikis», quad he,
«the it thi ôdre hêr erlos sagdun,
quâdun umbi mînan kuningduom?» Thô sprak eft the kêsures bodo
 uulank endi uurêdmôd, thar he uuid uualdand Krist
rediode an them rakude: «ni bium ik theses rîkies hinan», quad he,
«Giudeo liudio, ni gadoling thîn,
thesaro manno mâguuini, ac mi thi thius menigi bifalah,
agâbun thi thîna gadulingos mi, Iudeo liudi,
 haftan te handun. Huat habas thu harmes giduan,
that thu sô bittro scalt bendi tholoian,
qualm undar thînumu kunnie?» Thô sprak imu eft Krist angegin,
hêlendero bezt, thar he giheftid stôd
an themu rakude innan: «nis mîn rîki hinan», quad he,
 «fan thesaru uueroldstundu. Ef it thoh uuâri sô,
than uuârin sô starkmôde uuider strîdhugi,
uuider grama thioda iungaron mîne,
sô man mi ni gâbi Iudeo liudiun,
hettendiun an hand an herubendiun
 te uuêgeanne te uundrun. Te thiu uuard ik an thesaru uueroldi giboran,
that ik geuuitscepi giu uuâres thinges
mid mînun kumiun kûddi. That mugun antkennien uuel
the uueros, the sind fan uuâre kumane: the mugun mîn uuord farstanden,
gilôbien mînun lêrun.» Thô ni mahte lasteres uuiht
 an them barne godes bodo kêsures,
findan fêknea uuord, that he is ferhes bethiu
sculdig uuâri. Thô geng he im eft uuid thea scola Iudeono
môdag mahlien endi theru menigi sagde
obar hlust mikil, that he an themu hafton manne
 sulica firinsprâka finden ni mahti
for them folcscipie, sô he uuâri is ferhes scolo,
dôdes uuirdig. Than stôdun dolmôde
Iudeo liudi endi thane godes sunu
uuordun uurôgdun: quâdun that he giuuer êrist
 begunni an Galileo lande, «endi obar Iudeon fôr
heroduuardes thanan, hugi tuîflode,
manno môdsebon, sô he is mordes uuerd,
that man ina uuîtnoie uuâpnes eggiun,
ef eo man mid sulicun dâdiun mag dôdes gesculdien.»







 

Heliand
 
Fitte LXIII
 




______________________________________________________________________________
 
 



 

Sô uurôgdun ina mid uuordun uuerod Iudeono
thurh hôtean hugi. Thô the heritogo,
slîdmôdig man seggian gihôrde,
fan huilicumu kunnie uuas Krist afôdid,
manno the bezto: he uuas fan theru mârean thiadu,
 the gôdo fan Galilealande; thar uuas gumscepi
ediliero manno; Erodes biheld thar
craftagne kuningdôm, sô ina imu the kêsur fargaf,
the rîkeo fan Rûmu, that he thar rehto gehuilic
gefrumidi undar themu folke endi fridu lêsti,
 dômos adêldi. He uuas ôk an themu dage selbo
an Hierusalem mid is gumscepi,
mid is uuerode at themu uuîhe: sô uuas iro uuîse than,
that sie thar thia hêlagun tîd haldan scoldun,
pascha Iudeono. Pilatus gibôd thô,
 that thena hafton man helidos nâmin
sô gibundanan, that barn godes,
hêt that sie ina Erodese, erlos brâhtin
haften te handun, huand he fan is heriscepi uuas,
fan is uuerodes geuuald. Uuîgand frumidun
 iro hêrron uuord: hêlagne Krist
fôrdun an fiteriun for thena folctogun,
allaro barno bezt, thero the io giboren uurdi
an liudio lioht; an lidubendiun geng,
antat sie ina brâhtun, thar he an is benkia sat,
 cuning Erodes: umbihuarf ina craft uuero,
uulanke uuîgandos: uuas im uuilleo mikil,
that sie thar selbon Crist gisehan môstin:
uuândun that he im sum têkan thar tôgean scoldi,
mâri endi mahtig, sô he managun dede
 thurh is godcundi Iudeo liudeon.
Frâgoda ina thuo thie folccuning firiuuitlîco
managon uuordon, uuolda is muodsebon
ford undarfindan, huat hie te frumu mohti
mannon gimarcon. Than stuod mahtig Crist,
 thagoda endi tholoda: ne uuolda them thiedcuninge,
Erodese ne is erlon antsuôr geban
uuordo nigênon. Than stuod thiu uurêda thiod,
Iudeo liudi endi thena godes suno
uuurrun endi uuruogdun, anthat im uuard thie uueroldcuning
 an is huge huoti endi all is heriscipi,
farmuonstun ina an iro muode: ne antkendun maht godes,
himiliscan hêrron, ac uuas im iro hugi thiustri,
baluuues giblandan. Barn drohtines
iro uurêdun uuerc, uuord endi dâdi
 thuru ômuodi all githoloda,
sô huat sô sia im tionono thuo tuogian uuoldun.
Sia hietun im thuo te hoske huît giuuâdi
umbi is lidi leggian, thiu mêr hie uurdi them liudion thar,
iungron te gamne. Iudeon faganodun,
 thuo sia ina te hosce hebbian gisâhun,
erlos obarmuoda. Thuo senda ina eft thanan
Erodes se cuning an that ôder folc;
alêdian hiet ina lungra mann, endi lastar sprâcun,
felgidun im firinuuord, thar hie an feteron geng
 bihlagan mid hoscu: ni uuas im hugi tuîfli,
neba hie it thuru ôdmuodi all githoloda;
ne uuelda iro ubilun uuord iduglônon,
hosc endi harmquidi. Thuo brâhtun sia ina eft an that hûs innan,
an thia palencea uppan, thar Pilatus uuas
 an thero thingstedi. Thegnos agâbun
barno that besta banon te handon
sundilôsian, sô hie selbo gicôs:
uuelda manno barn mordes atuomian,
nerian af nôdi. Stuodun nîdhuata,
 Iudeon far them gastselie: habdun sia gramono barn,
thia scola farscundid, that sia ne bescribun iouuiht
grimmera dâdio. Thuo giuuêt im gangan tharod
thegan kêsures uuid thia thiod sprecan,
hard heritogo: «huat, gi mi thesan haftan mann», quathie,
 «an thesan seli sendun endi selbon anbudun,
that hie iuuues uuerodes sô filo auuerdit habdi,
farlêdid mid is lêron. Nu ik mid theson liudon ni mag,
findan mid thius folku, that hie is ferahes sî
furi thesaro scolu sculdig. Scîn uuas that hiudu:
 Erodes mohta, thie iuuuan êo bican,
iuuuaro liudo landreht, hie ni mahta is lîbes gifrêson,
that hie hier thuru êniga sundia te dage sueltan scoldi,
lîf farlâtan. Nu uuilliu ik ina for theson liudion hier
githrôon mid thingon, thrîstion uuordun,
 buotian im is briosthugi, lâtan ina brûcan ford
ferahes mid firion.» Folc Iudeono
hreopun thuo alla samad hlûdero stemnu,
hietun flîtlîco ferahes âhtian
Crist mid qualmu endi an crûci slahan,
 uuêgian te uuundron: «hie mid is uuordon habit
dôdes gisculdid: sagit that hie drohtin sî,
gegnungo godes suno. That hie ageldan scal,
inuuidsprâca, sô is an ûson êuue giscriban,
that man sulica firinquidi ferahu côpo.»







 

Heliand
 
Fitte LXIV
 




______________________________________________________________________________
 
 



 

Thuo uuard thie an forahton, thie thes folkes giuueld,
mikilon an is muode, thuo hie gihôrda thia man sprecan,
that sia ina selbon seggian gihôrdin,
gehan fur them gumscipe, that hie uuâri godes suno.
Thuo huarf im eft thie heritogo an that hûs innan
 te thero thingstedi, thrîstion uuordon
gruotta thena godes suno endi frâgoda, huat hie gumono uuâri:
«huat bist thu manno?» quathie. «Te huî thu mi sô thînan muod hilis,
dernis diopgithâht? Uuêst thu that it all an mînon duome stêd
umbi thînes lîbes gilagu? Mi thi hebbiat thesa liudi fargeban,
 uuerod Iudeono, thak ik giuualdan muot
sô thik te spildianne an speres orde,
sô ti quellianne an crûcium, sô quican lâtan,
sô hueder sô mi selbon suotera thunkit
te gifrummianne mid mînu folcu.» Thuo sprac eft that fridubarn godes:
 «uuêst thu that te uuâron», quathie, «that thu giuuald obar mik
hebbian ni mohtis, ne uuâri that it thi hêlag god
selbo fargâbi? Ôc hebbeat thia sundeono mêr,
thia mik thi bifulhun thuru fîondscipi,
gisaldun an sîmon haftan.» Thuo uuelda ina sîd after thiu
 gramhûdig man gerno farlâtan,
thegan kêsures, thar hie is habdi for thero thioda giuuald;
ac sia uueridun im thena uuillion uuordu gihuilicu,
kunni Iudeono: «ne bist thu», quâdun sia, «thes kêsures friund,
thînon hêrren hold, ef thu ina hinan lâtis
 sîdon gisundon: that thi noh te soragan mag,
uuerdan te uuîte, huand sô hue sô sulic uuord sprikit,
ahabid ina sô hôho, quidit that hie hebbian mugi
cuningduomes namon, ne sî that ina im thie kêsur gebe,
hie uuirrid im is uueruldrîki endi is uuord farhugid,
 farman ina an is muode. Bethiu scalt thu sulic mên uurekan,
hoscuuord manag, ef thu umbi thînes hêrren ruokis,
umbi thînes frôhon friundscipi, than scalt thu ina thiu ferhu beniman.»
Thuo gihôrda thie heritogo thia hieri Iudeono
thrêgian far is thiodne; thuo hie far thero thingstedi geng
 selbo gisittian, thar gisamnod uuas
sô mikil huarf uuerodes, hiet uualdand Crist
lêdian for thia liudi. Langoda Iudeon,
huan êr sia that hêlaga barn hangon gisâuuin,
quelan an crûcie; sia quâdun that sia cuning ôdran
 ne habdin undar iro heriscipie, neban thena hêran kêsar
fan Rûmuburg: «thie habit hier rîki ober ûs.
Bethiu ni scalt thu thesan farlâtan; hie habit ûs sô filo lêdes gisprokan,
farduan habit hie im mid is dâdion. Hie scal dôd tholon,
uuîti endi uundarquâla.» Uuerod Iudeono
 sô manag mislîc thing an mahtigna Crist
sagdun te sundiun. Hie suîgondi stuod
thuru ôdmuodi, ne antuuordida niouuiht
uuid iro uurêdun uuord: uuolda thesa uuerold alla
lôsian mid is lîbu: bithiu liet hie ina thia lêdun thiod
 uuêgian te uundron, all sô iro uuillio geng:
ni uuolda im opanlîco allon cûdian
Iudeo liudeon, that hie uuas god selbo;
huand uuissin sia that te uuâron, that hie sulica giuuald habdi
obar theson middilgard, than uurdi im iro muodsebo
 giblôdit an iro brioston: thann ne gidorstin sia that barn godes
handon anthrînan: thann ni uuurdi hebanrîki,
antlocan liohto mêst liudio barnon.
Bethiu mêd hie is sô an is muode, ne lêt that manno folc
uuitan, huat sia uuarahtun. Thiu uurd nâhida thuo,
 mâri maht godes endi middi dag,
that sia thia ferahquâla frummian scoldun.
Than lag thar ôc an bendion an thero burg innan
ên ruof reginscado, thie habda under them rîke sô filo
mordes girâdan endi manslahta gifrumid,
 uuas mâri meginthiof: ni uuas thar is gimaco huergin;
uuas thar ôc bi sînon sundion giheftid,
Barrabas uuas hie hêtan; hie after them burgion uuas
thuru is mêndâdi manogon gicûdid.
Than uuas landuuîsa liudio Iudeono,
 that sia iâro gihuem an godes minnia
an them hêlagon dage ênna haftan mann
abiddian scoldun, that im iro burges uuard,
iro folctogo ferah fargâbi.
Thuo bigan thie heritogo thia hêri Iudeono,
 that folc frâgoian, thar sia im fora stuodun,
huederon sia thero tueio tuomian uueldin,
ferahes biddian: «thia hier an feteron sind
haft undar theson heriscipie?» Thiu hêri Iudeono
habdun thuo thia aramun man alla gispanana,
 that sia themo landscaden lîf abâdin,
githingodin them thiobe, thie oft an thiustria naht
uuam giuuarahta, endi uualdand Crist
quelidin an crûcie. Thuo uuard that cûd obar all,
huô thiu thiod habda duomos adêlid. Thuo scoldun sia thia dâd frummian,
 hâhan that hêlaga barn. That uuard them heritogen
sîdor te sorgon, that hie thia saca uuissa,
that sia thuru nîdscipi neriendon Crist,
hatoda thiu hêri, endi hie im hôrda te thiu,
uuarahta iro uuillion: thes hie uuîti antfeng,
 lôn an theson liohte endi lang after,
uuôi sîdor uuann, sîdor hie thesa uuerold agaf.







 

Heliand
 
Fitte LXV
 




______________________________________________________________________________
 
 



 

Thuo uuard thas thie uurêdo giuuaro, uuamscadono mêst,
Satanas selbo, thuo thiu seola quam
Iudases an grund grimmaro helliun –
 thuo uuissa hie te uuâren, that that uuas uualdand Crist,
barn drohtines, that thar gibundan stuod;
uuissa thuo te uuâron, that hie uuelda thesa uuerold alla
mid is henginnia hellia githuinges,
liudi alôsian an lioht godes.
 That uuas Satanase sêr an muode,
tulgo harm an is hugie: uuelda is helpan thuo,
that im liudio barn lîf ne binâmin,
ne quelidin an crûcie, ac hie uuelda, that hie quic libdi,
te thiu that firio barn fernes ne uuurdin,
 sundiono sicura. Satanas giuuêt im thuo,
thar thes heritogen hîuuiski uuas
an thero burg innan. Hie thero is brûdi bigann,
thera idis opanlîco unhiuri fîond
uuunder tôgian, that sia an uuordhelpon
 Criste uuâri, that hie muosti quicc libbian,
drohtin manno – hie uuas iu than te dôde giscerid –
uuissa that te uuâron, that hie im scoldi thia giuuald biniman,
that hie sia obar thesan middilgard sô mikila ni habdi,
obar uuîda uuerold. That uuîf uuard thuo an forahton,
 suîdo an sorogon, thuo iru thiu gisiuni quâmun
thuru thes dernien dâd an dages liohte,
an helidhelme bihelid. Thuo siu te iru hêrren anbôd,
that uuîf mid iro uuordon endi im te uuâren hiet
selbon seggian, huat iro thar te gisiunion quam
 thuru thena hêlagan mann, endi im helpan bad,
formon is ferhe: «ik hebbiu hier sô filo thuru ina
seldlîkes giseuuan, sô ik uuêt, that thia sundiun sculun
allaro erlo gihuem ubilo githîhan,
sô im fruocno tuo ferahes âhtid.»
 Thie segg uuard thuo an sîde, antat hie sittian fand
thena heritogon an huarabe innan
an them stênuuege, thar thiu strâta uuas
felison gifuogid. Thar hie te is frôhon geng,
sagda im thes uuîbes uuord. Thuo uuard im uurêd hugi,
 them heritogen, – huaraboda an innan –,
giblôdit briostgithâht: uuas im bêdies uuê,
gie that sea ina sluogin sundia lôsan,
gie it bi them liudion thuo forlâtan ne gidorsta
thuru thes uuerodes uuord. Uuard im giuuendid thuo
 hugi an herten after thero hêri Iudeono,
te uuerkeanne iro uuillion: ne uuardoda im nieuuiht
thia suârun sundiun, thia hie im thar thuo selbo gideda.
Hiet im thuo te is handon dragan hluttran brunnion,
uuatar an uuêgie, thar hie furi them uuerode sat,
 thuôg ina thar for thero thioda thegan kêsures,
hard heritogo endi thuo fur thero hêri sprac,
quad that hie ina thero sundiono thar sicoran dâdi,
uurêdero uuerco: «ne uuilliu ik thes uuihtes plegan», quathie,
«umbi thesan hêlagan mann, ac hleotad gi thes alles,
 gie uuordo gie uuerco, thes gi im hêr te uuîtie giduan.»
Thuo hreop all saman heriscipi Iudeono,
thiu mikila menigi, quâdun that sia uueldin umbi thena man plegan
deraboro dâdio: «fare is drôr obar ûs,
is bluod endi is banedi endi obar ûsa barn sô samo,
 obar ûsa abaron thar after – uui uuilliat is alles plegan», quadun sia,
«umbi thena slegi selbon, – ef uui thar êniga sundia giduan!»
Ageban uuard thar thuo furi them Iudeon allaro gumono besta
hettendion an hand, an herubendion
narauo ginôdid, thar ina nîdhuata,
 fîond antfengun: folc ina umbihuarf,
mênscadono megin. Mahtig drohtin
tholoda githuldion, sô huat sô im thiu thioda deda.
Sia hietun ina thuo fillian, êr than sia im ferahes tuo,
aldres âhtin, endi im undar is ôgun spiuuun,
 dedun im that te hoske, that sia mid iro handon slôgun,
uueros an is uuangun endi im is giuuâdi binâmun,
rôbodun ina thia reginscadon, rôdes lacanes
dedun im eft ôder an thuru unhuldi;
hietun thuo hôbidband hardaro thorno
 uuundron uuindan endi an uualdand Crist
selbon settean, endi gengun im thia gisîdos tuo,
queddun ina an cuninguuîsu endi thar an knio fellun,
hnigun im mid iro hôbdu: all uuas im that te hoske giduan,
thoh hie it all githolodi, thiodo drohtin,
 mahtig thuru thia minnia manno cunnies.
Hietun sia thuo uuirkian uuâpnes eggion
helidos mid iro handon hardes bômes
craftiga crûci endi hietun sia Cristan thuo,
sâlig barn godes selbon fuorian,
 dragan hietun sia ûsan drohtin, thar hie bedrôragad scolda
sueltan sundiono lôs. Sîdodun Iudeon,
uueros an uuillon, lêddun uualdand Crist,
drohtin te dôde. Thar mohta man thuo derebi thing
harmlîc gihôrian: hiobandi thar after
 gengun uuîf mid uuôpu, uueros gnornodun,
thia fan Galilea mid im gangan quâmun,
folgodun obar ferruuegos: uuas im iro frôhon dôd
suîdo an soragan. Thuo hie selbo sprak,
barno that besta endi under bac besah,
 hiet that sia ni uuêpin: «ni tharf iu uuiht tregan», quathie,
«mînero hinferdio, ac gi mid hofnu mugun
iuuua uurêdan uuerc uuôpu cûmian,
tornon trahnon. Noh uuirdid thiu tîd cuman,
that thia muoder thes mendendia sind,
 brûdi Iudeono, them gio barn ni uuard
ôdan an aldre. Than gi iuuua inuuid sculun
grimmo angeldan; than gi sô gerna sind,
that iu hier bihlîdan hôha bergos,
diopo bedelban; dôd uuâri iu than allon
 liobera an theson lande than sulic liudio qualm
te githolianne, sô hier than thesaro thioda cumid.»







 

Heliand
 
Fitte LXVI
 




______________________________________________________________________________
 
 



 


Kreuzigung (Irland, um  )
 
Thuo sia thar an griete galgon rihtun,
an them felde uppan folc Iudeono,
bôm an berege, endi thar an that barn godes
 quelidun an crûcie: slôgun cald îsarn,
niuua naglos nîdon scarpa
hardo mid hamuron thuru is hendi endi thuru is fuoti,
bittra bendi: is blôd ran an erda,
drôr fan ûson drohtine. Hie ni uuelda thoh thia dâd uurecan
 grimma an them Iudeon, ac hie thes god fader
mahtigna bad, that hie ni uuâri them manno folke,
them uuerode thiu uurêdra: «huand sia ni uuitun, huat sia duot», quathie.
Thuo thia uuîgandos giuuâdi Cristes,
drohtines dêldun, derebia man, . . . . .
 thes rîken girôbi. Thia rincos ni mahtun
umbi thena selbon . . . samuuurdi gesprecan,
êr sia an iro huarabe hlôtos uuurpun,
huilic iro scoldi hebbian thia hêlagun pêda,
allaro giuuâdio uunsamost. Thes uuerodes hirdi
 hiet thuo, the heritogo, obar them hôbde selbes
Cristes an crûce scrîban, that that uuâri cuning Iudeono,
Iesus fan Nazarethburh, thie thar neglid stuod
an niuuon galgon thuru nîdscipi,
an bômin treo. Thuo bâdun thia liudi
 that uuord uuendian, quâdun that hie im sô an is uuilleon sprâki,
selbo sagdi, that hie habdi thes gisîdes giuuald,
cuning uuâri obar Iudeon. Thuo sprac eft thie kêsures bodo,
hard heritogo: «it ist iu sô obar is hôbde giscriban,
uuîslîco giuuritan, sô ik it nu uuendian ni mag.»
 Dâdun thuo thar te uuîtie uuerod Iudeono
tuêna fartalda man an tuâ halba
Cristes an crûci: lietun sia qualm tholon
an them uuaragtreuue uuerco te lône,
lêdaro dâdio. Thia liudi sprâcun
 hoscuuord manag hêlagon Criste,
grottun ina mid gelpu: sâuuun allaro gumono then beston
quelan an themo crûcie: «ef thu sîs cuning obar all», quâdun sia,
«suno drohtines, sô thu habis selbo gisprocan,
neri thik fan thero nôdi endi nîdes atuomi,
 gang thi hêl herod; than uuelliat an thik helido barn,
thesa liudi gilôbian.» Sum imo ôk lastar sprac
suîdo gêlhert Iudeo, thar hie fur them galgon stuod:
«uuah uuard thesaro uueroldi», quathie, «ef thu iro scoldis giuuald êgan.
Thu sagdas that thu mahtis an ênon dage all teuuerpan
 that hôha hûs hebancuninges,
stênuuerco mêst endi eft standan giduon
an thriddion dage, sô is elcor ni thorfti bithîhan mann
theses folkes furdor. Sînu huô thu nu gifastnod stês,
suîdo gisêrid: ni maht thi selbon uuiht
 balouues gibuotian.» Thuo thar ôc an them bendion sprac
thero theobo ôder, all sô hie thia thioda gihôrda,
uurêdon uuordon – ne uuas is uuillio guod,
thes thegnes githâht –: «ef thu sîs thiodcuning», quathie,
«Crist, godes suno, gang thi thann fan them crûce nider,
 slôpi thi fan them sîmon endi ûs samad allon
hilp endi hêli. Ef thu sîs hebancuning,
uualdand thesaro uueroldes, giduo it than an thînon uuercon scîn,
mâri thik fur thesaro menigi.» Thuo sprac thero manno ôder
an thero henginna, thar hie giheftid stuod,
 uuan uuunderquâla: «behuî uuilt thu sulic uuord sprecan,
gruotis ina mid gelpu? stês thi hier an galgen haft,
gibrôcan an bôme. Uuit hier bêdia tholod
sêr thuru unca sundiun: is unc unkero selbero dâd
uuordan te uuîtie. Hie stêd hier uuammes lôs,
 allaro sundiono sicur, sô hie selbo gio
firina ni gifrumida, botan that hie thuru theses folkes nid
uuillendi an thesaro uueruldi uuîti antfâhid.
Ik uuilliu thar gilôbian tuo», quathie, «endi uuilliu thena landes uuard,
thena godes suno gerno biddian,
 that thu mîn gihuggies endi an helpun sîs,
râdendero best, than thu an thîn rîki cumis:
uues mi than ginâdig.» Thuo sprak im eft neriendo Crist
uuordon tegegnes: «ik seggiu thi te uuâron hier», quathie,
«that thu noh hiudu môst an himilrîke
 mid mi samad sehan lioht godes,
an themo paradyse, thoh thu nu an sulicoro pînu sîs.»
Than stuod thar ôc Maria, muoder Cristes,
blêc under them bôme, gisah iro barn tholon,
uuinnan uuunderquâla. Ôc uuârun thar uuîf mid iro
 an sô mahtiges minnia cumana –
than stuod thar ôc Iohannes, iungro Cristes,
hriuui undar is hêrren, uuas im is hugi sêrag –
drûbodun fur them dôde. Thar sprac drohtin Crist
mahtig te thero muoder: «nu ik thi hier mînemo scal
 iungron befelhan, them thie hier geginuuard stêd:
uuis thi an is gisîdie samad: thu scalt ina furi suno hebbian.»
Grôtta hie thuo Iohannes, hiet that hie iru fulgengi uuell,
minniodi sia sô mildo, sô man is muoder scal,
idis unuuamma. Thuo hie sia an is êra antfeng
 thuru hluttran hugi, sô im is hêrro gibôd.







 

Heliand
 
Fitte LXVII
 




______________________________________________________________________________
 
 



 

Thuo uuard thar an middian dag mahti têcan,
uuundarlîc giuuaraht obar thesan uuerold allan,
thuo man thena godes suno an thena galgon huof,
Crist an that crûci: thuo uuard it cûd obar all,
 huô thiu sunna uuard gisuorkan: ni mahta suigli lioht
scôni giscînan, ac sia scado farfeng,
thimm endi thiustri endi sô githrusmod nebal.
Uuard allaro dago druobost, duncar suîdo
obar thesan uuîdun uueruld, sô lango sô uualdand Crist
 qual an themo crûcie, cuningo rîkost,
ant nuon dages. Thuo thie nebal tiscrêd,
that gisuerc uuard thuo tesuungan, bigan sunnun lioht
hêdron an himile. Thuo hreop upp te gode
allaro cuningo craftigost, thuo hie an themo crûcie stuod
 fadmon gifastnot: «fader alomahtig», quathie,
«te huî thu mik sô farlieti, liebo drohtin,
hêlag hebancuning, endi thîna helpa dedos,
fullisti sô ferr? Ik standu under theson fîondon hier
uundron giuuêgid.» Uerod Iudeono
 hlôgun is im thuo te hosce: gihôrdun thena hêlagun Crist,
drohtin furi them dôde drincan biddian,
quad that ina thurstidi. Thiu thioda ne latta,
uurêda uuidarsacon: uuas im uuilleo mikil,
huat sia im bittres tuo bringan mahtin.
 Habdun im unsuôti ecid endi galla
gimengid thia mênhuaton; stuod ênn mann garo,
suîdo sculdig scado, thena habdun sia giscerid te thiu,
farspanan mid sprâcon, that hie sia en êna spunsia nam,
lîdo thes lêdosten, druog it an ênon langan scafte,
 gibundan an ênon bôme endi deda it them barne godes,
mahtigon te mûde. Hie ankenda iro mirkiun dâdi,
gifuolda iro fêgnes: furdor ni uuelda
is sô bittres anbîtan, ac hreop that barn godes
hlûdo te them himiliscon fader: «ik an thina hendi befilhu», quathie,
 «mînon gêst an godes uuillion; hie ist nu garo te thiu,
fûs te faranne.» Firio drohtin
gihnêgida thuo is hôbid, hêlagon âdom
liet fan themo lîkhamen. Sô thuo thie landes uuard
sualt an them sîmon, sô uuard sân after thiu
 uundartêcan giuuaraht, that thar uualdandes dôd
unquedandes sô filo antkennian scolda,
gifuolian is êndagon: erda biboda,
hrisidun thia hôhun bergos, harda stênos clubun,
felisos after them felde, endi that fêha lacan tebrast
 an middion an tuê, that êr managan dag
an themo uuîhe innan uuundron gistriunid
hêl hangoda – ni muostun helido barn,
thia liudi scauuon, huat under themo lacane uuas
hêlages behangan: thuo mohtun an that hord sehan
 Iudeo liudi – grabu uuurdun giopanod
dôdero manno, endi sia thuru drohtines craft
an iro lîchamon libbiandi astuodun
upp fan erdu endi uurdun giôgida thar
mannon te mârdu. That uuas sô mahtig thing,
 that thar Cristes dôd antkennian scoldun,
sô filo thes gifuolian, thie gio mid firihon ne sprac
uuord an thesaro uueroldi. Uuerod Iudeono
sâuuun seldlîc thing, ac uuas im iro slîdi hugi
sô farhardod an iro herten, that thar io sô hêlag ni uuard
 têcan gitôgid, that sia trûodin thiu bat
an thia Cristes craft, that hie cuning obar all,
thes uuerodes uuâri. Suma sia thar mid iro uuordon gisprâcun,
thia thes hrêuues thar huodian scoldun,
that that uuâri te uuâren uualdandes suno,
 godes gegnungo, that thar an them galgon sualt,
barno that besta. Slôgun an iro briost filo
uuôpiandero uuîbo: uuas im thiu uuunderquâla
harm an iro herten endi iro hêrren dôd
suîdo an sorogon. Than uuas sido Iudeono,
 that sia thia haftun thuru thena hêlagon dag hangon ni lietin
lengerun huîla, than im that lîf scridi,
thiu seola besunki: slîdmuoda mann
gengun im mid nîdscipiu nâhor, thar sô beneglida stuodun
theobos tuêna, tholodun bêdia
 quâla bi Criste: uuârun im quica noh than,
untthat sia thia grimmun Iudeo liudi
bênon bebrâcon, that sia bêdia samad
lîf farlietun, suohtun im lioht ôder.
Sia ni thorftun drohtin Crist dôdes bêdian
 furdor mid ênigon firinon: fundun ina gifaranan thuo iu:
is seola uuas gisendid an suodan uueg,
an langsam lioht, is lidi cuolodun,
that fera uuas af them flêske. Thuo geng im ên thero fîondo tuo
an nîdhugi, druog negilid sper
 hard an is handon, mid heruthrummeon stac,
liet uuâpnes ord uuundun snîdan,
that an selbes uuard sîdu Cristes
antlocan is lîchamo. Thia liudi gisâuun,
that thanan bluod endi uuater bêdiu sprungun,
 uuellun fan thero uuundun, all sô is uuillio geng
endi hie habda gimarcod êr manno cunnie,
firiho barnon te frumu: thuo uuas it all gifullid sô.







 

Heliand
 
Fitte LXVIII
 




______________________________________________________________________________
 
 



 

Sô thuo gisêgid uuard sedle nâhor
hêdra sunna mid hebantunglon
 an them druoben dage, thuo geng im ûses drohtines thegan
– uuas im glau gumo, iungro Cristes
managa huîla, sô it thar manno filo
ne uuissa te uuâron, huand hie it mid is uuordon hal
Iudeono gumscipie: Ioseph uuas hie hêtan,
 darnungo uuas hie ûses drohtines iungro: hie ni uuelda thero farduanun thiod
folgon te ênigon firinuuercon, ac hie bêd im under them folke Iudeono,
hêlag himilo rîkies – hie geng im thuo uuid thena heritogon mahlian,
thingon uuid thena thegan kêsures, thigida ina gerno,
that hie muosti alôsian thena lîkhamon
 Cristes fan themo crûcie, thie thar giquelmid stuod,
thes guoden fan them galgen endi an graf leggian,
foldu bifelahan. Im ni uuelda thie folctogo thuo
uuernian thes uuillien, ac im giuuald fargaf,
that hie sô muosti gifrummian. Hie giuuêt im thuo ford thanan
 gangan te them galgon, thar hie uuissa that godes barn,
hrêo hangondi hêrren sînes,
nam ina thuo an thero niuuun ruodun endi ina fan naglon atuomda,
antfeng ina mid is fadmon, sô man is frôhon scal,
liobes lîchamon, endi ina an lîne biuuand,
 druog ina diurlîco – sô uuas thie drohtin uuerd –,
thar sia thia stedi habdun an ênon stêne innan
handon gihauuuan, thar gio helido barn
gumon ne bigruobon. Thar sia that godes barn
te iro landuuîsu, lîco hêlgost
 foldu bifulhun endi mid ênu felisu belucun
allaro grabo guodlîcost. Griotandi sâtun
idisi armscapana, thia that all forsâuun,
thes gumen grimman dôd. Giuuitun im thuo gangan thanan
uuôpiandi uuîf endi uuara nâmun,
 huô sia eft te them grabe gangan mahtin:
habdun im farseuuana soroga ginuogia,
mikila muodkara: Maria uuârun sia hêtana,
idisi armscapana. Thuo uuard âband cuman,
naht mid neflu. Nidfolc Iudeono
 uuard an moragan eft, menigi gisamnod,
. . . . . . . . . . . . . . . . . . . . . . . . . 
rekidun an rûnon: «huat, thu uuêst, huô thit rîki uuas
thuru thesan ênan man all gituîflid,
uuerod giuuorran: nu ligid hie uuundon siok,
diopa bidolban. Hie sagda simnen, that hie scoldi fan dôde astandan
 an thriddian dage. Thius thiod gilôbit te filo,
thit uuerod after is uuordon. Nu thu hier uuardon hêt,
obar them grabe gômian, that ina is iungron thar
ne farstelan an themo stêne endi seggian than, that hie astandan sî,
rîki fan raston: than uuirdit thit rinco folc
 mêr gimerrid, ef sia it biginnat mârian hier.»
Thuo uuurdun thar giscerida fan thero scolu Iudeono
uueros te thero uuahtu: giuuitun im mid iro giuuâpnion tharod 
te them grabe gangan, thar sia scoldun thes godes barnes
hrêuues huodian. Uuard thie hêlago dag
 Iudeono fargangan. Sia obar themo grabe sâtun,
uueros an thero uuahtun uuânamon nahton,
bidun undar iro bordon, huan êr thie berehto dag
obar middilgard mannon quâmi,
liudon te liohte. Thuo ni uuas lang te thiu,
 that thar uuard thie gêst cuman be godes crafte,
hâlag âdom undar thena hardon stên
an thena lîchamon. Lioht uuas thuo giopanod
firio barnon te frumu: uuas fercal manag
antheftid fan helldoron endi te himile uueg
 giuuaraht fan thesaro uueroldi. Uuânom upp astuod
fridubarn godes, fuor im thuo thar hie uuelda,
sô thia uuardos thes uuiht ni afsuobun,
derbia liudi, huan hie fan them dôde astuod,
arês fan thero rastun. Rincos sâtun
 umbi that graf ûtan, Iudeo liudi,
scola mid iro scildion. Scrêd forduuardes
suigli sunnun lioht. Sîdodun idisi
te them grabe gangan, gumcunnies uuîf,
Mariun munilîca: habdun mêdmo filo
 gisald uuider salbum, silubres endi goldes,
uuerdes uuider uuurtion, sô sia mahtun auuinnan mêst,
that sia thena lîchamon liobes hêrren,
suno drohtines, salbon muostin,
uuundun uuritanan. Thiu uuîf soragodun
 an iro sebon suîdo, endi suma sprâcun,
huie im thena grôtan stên fan themo grabe scoldi
gihuerebian an halba, the sia obar that hrêo sâuuun
thia liudi leggian, thuo sia thena lîchamon thar
befulhun an themo felise. Sô thiu frî habdun
 gegangan te them gardon, that sia te them grabe mahtun
gisehan selbon, thuo thar suôgan quam
engil thes alouualdon obana fan radure,
faran an federhamon, that all thiu folda an scian,
thiu erda dunida endi thia erlos uuurdun
 an uuêkan hugie, uuardos Iudeono,
bifellun bi them forahton: ne uuândun ira fera êgan,
lîf langerun huîl. 







 

Heliand
 
Fitte LXIX
 




______________________________________________________________________________
 
 



 

 Lâgun tha uuardos,
thia gisîdos sâmquica: sân upp ahlêd
thie grôto stên fan them grabe, sô ina thie godes engil
 gihueribida an halba, endi im uppan them hlêuue gisat
diurlîc drohtines bodo. Hie uuas an is dâdion gelîc,
an is ansiunion, sô huem sô ina muosta undar is ôgon scauuon,
sô bereht endi sô blîdi all sô blicsmun lioht;
uuas im is giuuâdi uuintarcaldon
 snêuue gilîcost. Thuo sâuun sia ina sittian thar,
thiu uuîf uppan them giuuendidan stêne, endi im fan them uulitie quâmun,
them idison sulica egison tegegnes: all uuurdun fan them grurie
thiu frî an forahton mikilon, furdor ne gidorstun
te themo grabe gangan, êr sia thie godes engil,
 uualdandes bodo uuordon gruotta,
quad that hie iro ârundi all bicunsti,
uuerc endi uuillion endi thero uuîbo hugi,
hiet that sia im ne andrêdin: «ik uuêt that gi iuuuan drohtin suokat,
neriendon Crist fan Nazarethburg,
 thena thi hier quelidun endi an crûci slôgun
Iudeo liudi endi an graf lagdun
sundilôsian. Nu nist hie selbo hier,
ac hie ist astandan iu, endi sind thesa stedi lârea,
thit graf an theson griote. Nu mugun gi gangan herod
 nâhor mikilu – ik uuêt that is iu ist niud sehan
an theson stêne innan –: hier sind noh thia stedi scîna,
thar is lîchamo lag.» Lungra fengun
gibada an iro brioston blêca idisi,
uulitiscôni uuîf: uuas im uuilspell mikil
 te gihôrianne, that im fan iro hêrren sagda
engil thes alouualden. Hiet sia eft thanan
fan them grabe gangan endi faran te them iungron Cristes,
seggian them is gisîdon suodon uuordon,
that iro drohtin uuas fan dôde astandan.
 Hiet ôc an sundron Sîmon Petruse
uuillspell mikil uuordon cûdian,
cumi drohtines, gie that Crist selbo
uuas an Galileo land, «thar ina eft is iungron sculun,
gisehan is gisîdos, sô hie im êr selbo gisprac
 uuâron uuordon.» Reht sô thuo thiu uuîf thanan
gangan uueldun, sô stuodun im tegegnes thar
engilos tuêna an alahuîton
uuânamon giuuâdion endi sprâcun im mid iro uuordon tuo
hêlaglîco: hugi uuard giblôdid
 then idison an egison: ne mahtun an thia engilos godes
bi themo uulite scauuon: uuas im thiu uuânami te strang,
te suîdi te sehanne. Thuo sprâcun im sân angegin
uualdandes bodun endi thiu uuîf frâgodun,
te huî sia Cristan tharod quican mid dôdon,
 suno drohtines suokian quâmin
ferahes fullan; «nu gi ina ni findat hier
an theson stêngrabe, ac hie ist astandan nu
an is lîchamen: thes gi gilôbian sculun
endi gihuggian thero uuordo, the hie iu te uuâron oft
 selbo sagda, thann hie an iuuuon gisîde uuas
an Galilealande, huô hie scoldi gigeban uuerdan,
gisald selbo an sundigaro manno,
hettiandero hand, hêlag drohtin,
that sia ina quelidin endi an crûci slôgin,
 dôdan gidâdin endi that hie scoldi thuru drohtines craft
an thriddion dage thioda te uuillion
libbiandi astandan. Nu habit hie all gilêstid sô,
gifrumid mid firihon: îliat gi nu ford hinan,
gangat gâhlîco endi duot it them is iungron cûd.







 

Heliand
 
Fitte LXX
 




______________________________________________________________________________
 
 



 

Hie habit sia iu furfarana endi ist im ford hinan
an Galileo land, thar ina eft is iungron sculun,
gisehan is gisîdos.» Thuo uuard sân after thiu
them uuibon an uuillon, that sia gihôrdun sulic uuord sprecan,
cûdian thia craft godes – uuârun im sô acumana thuo noh
 gie sô forahta gefrumida –: giuuitun im ford thanan
fan them grabe gangan endi sagdun them iungron Cristes
seldlîc gisiuni, thar sia sorogondi
bidun sulikero buota. Thuo uuurdun ôc an thia burg cumana
Iudeono uuardos, thia obar themo grabe sâtun
 alla langa naht endi thes lîchamen thar,
huodun thes hrêuues. Sia sagdun thero hêri Iudeono,
huilica im thar anduuarda egison quâmun,
seldlîc gisiuni, sagdun mid uuordon,
al sô it giduan uuas an thero drohtines craft,
 ni midun an iro muode. Thuo budun im mêdmo filo
Iudeo liudi, gold endi silubar,
saldun im sinc manag, te thiu that sia it ni sagdin ford,
ne mâridin thero menigi: «ac quedat that iu môdi hugi
ansuebidi mid slâpu endi that thar quâmin is gisîdos tuo,
 farstâlin ina an them stêne. Simnen uuesat gi an strîde mid thiu,
ford an flîte: ef it uuirdit them folctogen cûd,
uui gihelpat iu uuid thena hêrrosten, that hie iu harmes uuiht,
lêdes ni gilêstid.» Thuo nâmun sia an them liudon filo
diurero mêdmo, dâdun all sô sia bigunnun
 – ne giuueldun iro uuillion – dâdun sô uuîdo cûd
them liudon after them lande, that sia sulica lugina uuoldun
ahebbian be than hêlagan drohtin. Thann uuas eft gihêlid hugi
iungron Cristes, thuo sia gihôrdun thiu guodun uuîf
mârian thia maht godes; thuo uuârun sia an iro muode frâha,
 gie im te them grabe bêdia, Iohannes endi Petrus
runnun obastlîco: uuard êr cuman
Iohannes thie guodo, endi im obar them grabe gistuod,
antat thar sân after quam Sîmon Petrus,
erl ellanruof endi im thar in giuuêt
 an that graf gangan: gisah thar thes godes barnes,
hrêogiuuâdi hêrren sînes
lînin liggian, mid thiu uuas êr thie lîchamo
fagaro bifangan; lag thie fano sundar,
mit them uuas that hôbid bihelid hêlages Cristes,
 rîkies drohtines, thann hie an thesaro rastu uuas.
Thuo geng im ôc Iohannes an that graf innan
sehan seldlîc thing; uuard im sân after thiu
antlocan is gilôbo, that hie uuissa, that scolda eft an thit lioht cuman
is drohtin diurlîco, fan dôde astandan
 upp fan erdu. Thuo giuuitun im eft thanan
Iohannes endi Petrus, endi quâmun thia iungron Cristes,
thia gisîdos tesamne. Than stuod sêragmuod
ên thera idiso ôdersîdu
griotandi obar them grabe, uuas iro iâmar muod –
 Maria uuas that Magdalena –, uuas iro muodgithâht,
sebo mit sorogon giblandan, ne uuissa huarod siu sôkian scolda
thena hêrron, thar iro uuârun at thia helpa gilanga. Siu ni mohta thuo hofnu auuîsan,
that uuîf ni mahta uuôp forlâtan: ne uuissa huarod siu sia uuendian scolda;
gimerrid uuârun iro thes muodgithâhti. Thuo gisah siu thena mahtigan thar
 Criste standan, thuoh siu ina cûdlîco
 bantkennian ni mohti, êr than hie ina cûdian uuelda,
 seggian that hie it selbo uuâri. Hie frâgoda huat siu sô sêro biuuiepi,
sô harmo mid hêton trahnin. Siu quad, that siu umbi iro hêrron ni uuissi
te uuâren, huarod hie uuerdan scoldi: «ef thu ina mi giuuîsan mohtis,
frô mîn, ef ik thik frâgon gidorsti, ef thu ina hier an theson felise ginâmis,
 uuîsi ina mi mid uuordon thînon: than uuâri mi allaro uuilliono mêsta,
that ik ina selbo gisâhi.» Sia ni uuissa, that sia thie suno drohtines
gruotta mid gôdaro sprâcun: siu uuânda that it thie gardari uuâri,
hofuuard hêrren sînes. Thuo gruotta sia thie hêlago drohtin,
bi namen neriendero best: siu geng im thuo nâhor sniumo,
 that uuîf mid uuillion guodan, antkenda iro uualdand selban,
mîdan siu is thuru thia minnia ni uuissa: uuelda ina mid iro mundon grîpan,
thiu fêhmia an thena folko drohtin, noban that iro fridubarn godes
uuerida mid uuordon sînon, quad that siu ina mid uuihti ni môsti
handon anthrînan: «ik ni stêg noh», quathie, «te them himiliscon fader;
 ac îli thu nu ofstlîco endi them erlon cûdi,
bruodron mînon, that ik ûser bêdero fader,
alauualdan iuuuan endi mînan,
suodfastan god suokean uuilliu.»







 

Heliand
 
Fitte LXXI
 




______________________________________________________________________________
 
 



 

That uuîf uuard thuo an uuunnon, that siu muosta sulican uuillion cûdian,
 seggian fan im gisundon: uuard sân garo
thiu idis an that ârundi endi them erlon brâhta,
uuillspel uueron, that siu uualdand Crist
gisundan gisâuui, endi sagda huô he iru selbo gibôd
torohtero têcno. Sia ni uueldun gitrûoian thuo noh
 thes uuîbes uuordon, that siu sulic uuillspel brâhte
gegnungo fan themo godes suno, ac sia sâtun im iâmormuoda,
helidos hriuonda. Thuo uuard thie hêlago Crist
eft opanlîco ôdersîdu,
drohtin gitôgid, sîdor hie fan dôde astuod,
 than uuîbon an uuillion, that hie im thar an uuege muotta.
Quedda sia cûdlîco, endi sia te is kneohon hnigun,
fellun im tô fuoton. Hie hêt that sia forahtan hugi
ne bârin an iro brioston: «ac gi mînon bruodron sculun
thesa quidi cûdian, that sia cuman after mi
 an Galileo land; thar ik im eft tegegnes biun.»
Than fuorun im ôk fan Hierusalem thero iungrono tuêna
an them selbon daga sân an morgan,
erlos an iro ârundi: uueldun im te Emaus
that castel suocan. Thuo bigunnun im quidi managa
 under them uueron uuahsan, thar sia after them uuege fuorun,
them helidon umbi iro hêrron. Thuo quam im thar thie hêlago tuo
gangandi godes suno. Sia ni mahtun ina garolîco
antkennan craftigna: hie ni uuelda ina thuo noh cûdian te im;
uuas im thoh an iro gisîdie samad endi frâgoda, umbi huilica sia saca sprâkin:
 «huî gangat gi sô gornondia?» quathie. «Ist inc iâmer hugi,
sebo soragono full.» Sia sprâcun im sân angegin,
thia erlos anduurdi: «te huî thu thes êscos sô», quâdun sia;
«bist thi fan Hierusalem Iudeono folcas
. . . . . . . . . . . . . . . . . . . . . . . . . . . . . . 
hêlagumu gêste fan hebenuuange,
 mid them grôtun godes craft.» Nam is iungaron thô,
erlos gôde, lêdda sie ût thanan,
antat he sie brâhte an Bethania;
thar hôf he is hendi up endi hêlegoda sie alle,
uuîhida sie mid is uuordun. Giuuêt imo up thanan,
 sôhta imo that hôha himilo rîki endi thena is hêlagon stôl:
sitit imo thar an thea suîdron half godes,
alomahtiges fader endi thanan all gesihit
uualdandeo Crist, sô huat sô thius uuerold behabet.
Thô an theru selbon stedi gesîdos gôde
 te bedu fellun endi im eft te burg thanan
thar te Hierusalem iungaron Cristes
fôrun faganondi: uuas im frâhmod hugi,
uuârun im thar at themu uuîhe. Uualdandes craft
. . . . . . . . . . . . . . .  . . . . . . . . . . . . . . . 




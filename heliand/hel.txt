um  






 


 
 I
 





 
 



 


Die Evangelisten (Book of Kells, um  )
 
Manega uuâron, the sia iro môd gespôn,
 . that sia bigunnun reckean that girûni, that thie rîceo Crist
undar mancunnea mâriđa gifrumida
 mid uuordun endi mid uuercun. That uuolda thô uuîsara filo
liudo barno loƀon, lêra Cristes,
hêlag uuord godas, endi mid iro handon scrîƀan
berehtlîco an buok, huô sia is gibodscip scoldin
frummian, firiho barn. Than uuârun thoh sia fiori te thiu
 under thera menigo, thia habdon maht godes,
helpa fan himila, hêlagna gêst,
craft fan Criste, - sia uurđun gicorana te thio,
that sie than êuangelium ênan scoldun
an buok scrîƀan endo sô manag gibod godes,
 hêlag himilisc uuord: sia ne muosta heliđo than mêr,
firiho barno frummian, neuan that sia fiori te thio
thuru craft godas gecorana uurđun,
Matheus endi Marcus, – sô uuârun thia man hêtana -
Lucas endi Iohannes; sia uuârun gode lieƀa,
 uuirđiga ti them giuuirkie. Habda im uualdand god,
them heliđon an iro hertan hêlagna gêst
fasto bifolhan endi ferahtan hugi,
sô manag uuîslîk uuord endi giuuit mikil,
that sea scoldin ahebbean hêlagaro stemnun
 godspell that guoda, that ni haƀit ênigan gigadon huergin,
thiu uuord an thesaro uueroldi, that io uualdand mêr,
drohtin diurie eftho derƀi thing,
firinuuerc fellie eftho fîundo nîđ,
strîd uuiđerstande – , huand hie habda starkan hugi,
 mildean endi guodan, thie the mêster uuas,
ađalordfrumo alomahtig.
That scoldun sea fiori thuo fingron scrîƀan,
settian endi singan endi seggean forđ,
that sea fan Cristes crafte them mikilon
 gisâhun endi gihôrdun, thes hie selƀo gisprac,
giuuîsda endi giuuarahta, uundarlîcas filo,
sô manag mid mannon mahtig drohtin,
all so hie it fan them anginne thuru is ênes craht,
uualdand gisprak, thuo hie êrist thesa uuerold giscuop
 endi thuo all bifieng mid ênu uuordo,
himil endi erđa endi al that sea bihlidan êgun
giuuarahtes endi giuuahsanes: that uuarđ thuo all mid uuordon godas
fasto bifangan, endi gifrumid after thiu,
huilic than liudscepi landes scoldi
 uuîdost giuualdan, eftho huar thiu uueroldaldar
endon scoldin. Ên uuas iro thuo noh than
firiho barnun biforan, endi thiu fîƀi uuârun agangan:
scolda thuo that sehsta sâliglîco
cuman thuru craft godes endi Cristas giburd,
 hêlandero bestan, hêlagas gêstes,
an thesan middilgard managon te helpun,
firio barnon ti frumon uuiđ fîundo nîđ,
uuiđ dernero duualm. Than habda thuo drohtin god
Rômanoliudeon farliuuan rîkeo mêsta,
 habda them heriscipie herta gisterkid,
that sia habdon bithuungana thiedo gihuilica,
habdun fan Rûmuburg rîki giuunnan
helmgitrôsteon, sâton iro heritogon
an lando gihuem, habdun liudeo giuuald,
 allon elitheodon. Erodes uuas
an Hierusalem oƀer that Iudeono folc
gicoran te kuninge, sô ina thie kêser tharod,
fon Rûmuburg rîki thiodan
satta undar that gisîđi. Hie ni uuas thoh mid sibbeon bilang
 aƀaron Israheles, eđiligiburdi,
cuman fon iro cnuosle, neuan that hie thuru thes kêsures thanc
fan Rûmuburg rîki habda,
that im uuârun sô gihôriga hildiscalcos,
aƀaron Israheles elleanruoƀa:
 suîđo unuuanda uuini, than lang hie giuuald êhta,
Erodes thes rîkeas endi râdburdeon held
Iudeo liudi. Than uuas thar ên gigamalod mann,
that uuas fruod gomo, habda ferehtan hugi,
uuas fan them liudeon Levias cunnes,
 Iacobas suneas, guodero thiedo:
Zacharias uuas hie hêtan. That uuas sô sâlig man,
huand hie simblon gerno gode theonoda,
uuarahta after is uuilleon; deda is uuîf sô self
– uuas iru gialdrod idis: ni muosta im erƀiuuard
 an iro iuguđhêdi giƀiđig uuerđan -
libdun im farûter laster, uuaruhtun lof goda,
uuârun sô gihôriga heƀancuninge,
diuridon ûsan drohtin: ni uueldun derƀeas uuiht 
under mancunnie, mênes gifrummean,
 ne saca ne sundea. Uuas im thoh an sorgun hugi,
that sie erƀiuuard êgan ni môstun,
ac uuârun im barno lôs. Than scolda he gibod godes
thar an Hierusalem, sô oft sô is gigengi gistôd,
that ina torhtlîco tîdi gimanodun,
 sô scolda he at them uuîha uualdandes geld
hêlag bihuuerƀan, heƀancuninges,
godes iungarskepi: gern uuas he suîđo,
that he it thurh ferhtan hugi frummean môsti.







  






















  







 



um  






 


 
 II
 





 
 



 

Thô uuarđ thiu tîd cuman, – that thar gitald habdun
 uuîsa man mid uuordun, – that scolda thana uuîh godes
Zacharias bisehan. Thô uuarđ thar gisamnod filu
thar te Hierusalem Iudeo liudi,
uuerodes te them uuîha, thar sie uualdand god
suuîđo theolîco thiggean scoldun,
 hêrron is huldi, that sie heƀancuning
lêđes alêti. Thea liudi stôdun
umbi that hêlaga hûs, endi geng im the gihêrodo man
an thana uuîh innan. That uuerod ôđar bêd
umbi thana alah ûtan, Ebreo liudi,
 huuan êr the frôdo man gifrumid habdi
uualdandes uuilleon. Sô he thô thana uuîrôc drôg,
ald aftar them alaha, endi umbi thana altari geng
mid is rôcfatun rîkiun thionon,
– fremida ferhtlîco frâon sînes,
 godes iungarskepi gerno suuîđo
mid hluttru hugi, sô man hêrren scal
gerno fulgangan –, grurios quâmun im,
egison an them alahe: hie gisah thar aftar thiu ênna engil godes
an them uuîhe innan, the sprac im mid is uuordun tuo,
 hiet that fruod gumo foroht ni uuâri,
hiet that hie im ni andriede: «thîna dâdi sind», quađ he,
«uualdanda uuerđe endi thîn uuord sô self,
thîn thionost is im an thanke, that thu sulica githâht haƀes
an is ênes craft. Ic is engil bium,
 Gabriel bium ic hêtan, the gio for goda standu,
anduuard for them alouualdon, ne sî that he me an is ârundi huarod
sendean uuillea. Nu hiet he me an thesan sîđ faran,
hiet that ic thi thoh gicûđdi, that thi kind giboran,
fon thînera alderu idis ôdan scoldi
 uuerđan an thesero uueroldi, uuordun spâhi.
That ni scal an is liƀa gio lîđes anbîtan,
uuînes an is uueroldi: sô haƀed im uurdgiscapu,
metod gimarcod endi maht godes.
Hêt that ic thi thoh sagdi, that it scoldi gisîđ uuesan
 heƀancuninges, hêt that git it heldin uuel,
tuhin thurh treuua, quađ that he im tîras sô filu
an godes rîkea forgeƀan uueldi.
He quađ that the gôdo gumo Iohannes te namon
hebbean scoldi, gibôd that git it hêtin sô,
 that kind, than it quâmi, quađ that it Kristes gisîđ
an thesaro uuîdun uuerold uuerđan scoldi,
is selƀes sunies, endi quađ that sie sliumo herod
an is bodskepi bêđe quâmin.»
Zacharias thô gimahalda endi uuiđ selƀan sprac
 drohtines engil, endi im thero dâdeo bigan,
uundron thero uuordo: «huuô mag that giuuerđan sô», quađ he,
«aftar an aldre? it is unc al te lat
sô te giuuinnanne, sô thu mid thînun uuordun gisprikis.
Huuanda uuit habdun aldres êr efno tuêntig
 uuintro an uncro uueroldi, êr than quâmi thit uuîf te mi;
than uuârun uuit nu atsamna antsiƀunta uuintro
gibenkeon endi gibeddeon, siđor ic sie mi te brûdi gecôs.
Sô uuit thes an uncro iuguđi gigirnan ni mohtun,
that uuit erƀiuuard êgan môstin,
 fôdean an uncun flettea, nu uuit sus gifrôdod sint
– haƀad unc eldi binoman elleandâdi,
that uuit sint an uncro siuni gislekit endi an uncun sîdun lat;
flêsk is unc antfallan, fel unscôni,
is unca lud giliđen, lîk gidrusnod,
 sind unca andbâri ôđarlîcaron,
môd endi megincraft –, sô uuit giu sô managan dag
uuârun an thesero uueroldi, sô mi thes uundar thunkit,
huuô it sô giuuerđan mugi, sô thu mid thînun uuordun gisprikis.»







  






















  







 



um  






 


 
 III
 





 
 



 

Thô uuarđ that heƀencuninges bodon harm an is môde,
 that he is giuuerkes sô uundron scolda
endi that ni uuelda gihuggean, that ina mahta hêlag god
sô alaiungan, sô he fon êrist uuas,
selƀo giuuirkean, of he sô uueldi.
Skerida im thô te uuîtea, that he ni mahte ênig uuord sprekan,
 gimahlien mid is mûđu, «êr than thi magu uuirđid,
fon thînero aldero idis erl afôdit,
kindiung giboran cunnies gôdes,
uuânum te thesero uueroldi. Than scalt thu eft uuord sprekan,
hebbean thînaro stemna giuuald; ni tharft thu stum uuesan
 lengron huîla.» Thô uuarđ it sân gilêstid sô,
giuuorđan te uuâron, sô thar an them uuîha gisprak
engil thes alouualdon: uuarđ ald gumo
sprâca bilôsit, thoh he spâhan hugi
bâri an is breostun. Bidun allan dag
 that uuerod for them uuîha endi uundrodun alla,
bihuuî he thar sô lango, lofsâlig man,
suuîđo frôd gumo frâon sînun
thionon thorfti, sô thar êr ênig thegno ni deda,
than sie thar at them uuîha uualdandes geld
 folmon frumidun. Thô quam frôd gumo
ût fon them alaha. Erlos thrungun
nâhor mikilu: uuas im niud mikil,
huat he im sôđlîkes seggean uueldi,
uuîsean te uuâron. He ni mohta thô ênig uuord sprecan,
 giseggean them gisiđea, bûtan that he mid is suîđron hand
uuîsda them uueroda, that sie ûses uualdandes
lêra lêstin. Thea liudi forstôdun,
that he thar habda gegnungo godcundes huat
forsehen selƀo, thoh he is ni mahti giseggean uuiht,
 giuuîsean te uuâron. Thô habda he ûses uualdandes
geld gilêstid, al sô is gigengi uuas
gimarcod mid mannun. Thô uuarđ sân aftar thiu maht godes,
gicûđid is craft mikil: uuarđ thiu quân ôcan,
idis an ira eldiu: scolda im erƀiuuard,
 suîđo godcund gumo giƀiđig uuerđan,
barn an burgun. Bêd aftar thiu
that uuîf uurdigiscapu. Skrêd the uuintar forđ,
geng thes gêres gital. Iohannes quam
an liudeo lioht: lîk uuas im scôni,
 uuas im fel fagar, fahs endi naglos,
uuangun uuârun im uulitige. Thô fôrun thar uuîse man,
snelle tesamne, thea suâsostun mêst,
uundrodun thes uuerkes, bihuî it gio mahti giuuerđan sô,
that undar sô aldun tuêm ôdan uurđi
 barn an giburdeon, ni uuâri that it gibod godes
selƀes uuâri: afsuoƀun sie garo,
that it elcor sô uuânlîc uuerđan ni mahti.
Thô sprak thar ên gifrôdot man, the sô filo consta
uuîsaro uuordo, habde giuuit mikil,
 frâgode niudlîco, huuat is namo scoldi
uuesan an thesaro uueroldi: «mi thunkid an is uuîsu gilîc
iac an is gibârea, that he sî betara than uui,
sô ic uuâniu, that ina ûs gegnungo god fon himila
selƀo sendi». Thô sprac sân aftar
 thiu môdar thes kindes, thiu thana magu habda,
that barn an ire barme: «hêr quam gibod godes», quađ siu,
«fernun gêre, furmon uuordu
gibôd, that he Iohannes bi godes lêrun
hêtan scoldi. That ic an mînumu hugi ni gidar
 uuendean mid uuihti, of ic is giuualdan môt».
Thô sprac ên gêlhert man, the ira gaduling uuas:
«ne hêt êr giouuiht sô», quađ he, «ađalboranes
ûses cunnies eftho cnôsles. Uuita kiasan im ôđrana
niudsamna namon: he niate of he môti».
 Thô sprac eft the frôdo man, the thar consta filo mahlian:
«ni giƀu ic that te râde», quađ he, «rinco negênun,
that he uuord godes uuendean biginna;
ac uuita is thana fader frâgon, the thar sô gifrôdod sitit,
uuîs an is uuînseli: thoh he ni mugi ênig uuord sprecan,
 thoh mag he bi bôcstaƀon brêf geuuirkean,
namon giscrîƀan». Thô he nâhor geng,
legda im êna bôc an barm endi bad gerno
uurîtan uuîslîco uuordgimerkiun,
huat sie that hêlaga barn hêtan scoldin.
 Thô nam he thia bôk an hand endi an is hugi thâhte
suîđo gerno te gode: Iohannes namon
uuîslîco giuurêt endi ôc aftar mid is uuordu gisprac
suîđo spâhlîco: habda im eft is sprâca giuuald,
giuuitteas endi uuîsun. That uuîti uuas thô agangan,
 hard harmscare, the im hêlag god
mahtig macode, that he an is môdseƀon
godes ni forgâti, than he im eft sendi is iungron tô.







  






















  







 



um  






 


 
 IV
 





 
 



 

Thô ni uuas lang aftar thiu, ne it al sô gilêstid uuarđ,
sô he mancunnea managa huîla,
 god alomahtig forgeƀen habda,
that he is himilisc barn herod te uueroldi,
si selƀes sunu sendean uueldi,
te thiu that he hêr alôsdi al liudstamna,
uuerod fon uuîtea. Thô uuarđ is uuisbodo
 an Galilealand, Gabriel cuman,
engil thes alouualdon, thar he êne idis uuisse,
munilîca magađ: Maria uuas siu hêten,
uuas iru thiorna githigan. Sea ên thegan habda,
Ioseph gimahlit, gôdes cunnies man,
 thea Dauides dohter: that uuas sô diurlîc uuîf,
idis anthêti. Thar sie the engil godes
an Nazarethburg bi namon selƀo
grôtte geginuuarde endi sie fon gode quedda:
«Hêl uuis thu, Maria», quađ he, «thu bist thînun hêrron liof,
 uualdande uuirđig, huuand thu giuuit haƀes,
idis enstio fol. Thu scalt for allun uuesan
uuîƀun giuuîhit. Ne haƀe thu uuêcan hugi,
ne forhti thu thînun ferhe: ne quam ic thi te ênigun frêson herod,
ne dragu ic ênig drugithing. Thu scalt ûses drohtines uuesan
 môdar mid mannun endi scalt thana magu fôdean,
thes hôhon heƀancuninges suno. The scal Hêliand te namon
êgan mid eldiun. Neo endi ni kumid,
thes uuîdon rîkeas giuuand, the he giuualdan scal,
mâri theodan.» Thô sprac im eft thiu magađ angegin,
 uuiđ thana engil godes idiso scôniost,
allaro uuîƀo uulitigost: «huô mag that giuuerđen sô», quađ siu,
«that ic magu fôdie? Ne ic gio mannes ni uuarđ
uuîs an mînera uueroldi.» Thô habde eft is uuord garu
engil thes alouualdon thero idisiu tegegnes:
 «an thi scal hêlag gêst fon heƀanuuange
cuman thurh craft godes. Thanan scal thi kind ôdan
uuerđan an thesaro uueroldi. Uualdandes craft
scal thi fon them hôhoston heƀancuninge
scadouuan mid skimon. Ni uuarđ scôniera giburd,
 ne sô mâri mid mannun, huand siu kumid thurh maht godes
an these uuîdon uuerold.» Thô uuarđ eft thes uuîbes hugi
aftar them ârundie al gihuorƀen
an godes uuilleon. «Than ic hêr garu standu», quađ siu,
«te sulicun ambahtskepi, sô he mi êgan uuili.
 Thiu bium ic theotgodes. Nu ik theses thinges gitrûon;
uuerđe mi aftar thînun uuordun, al sô is uuilleo sî,
hêrron mînes; nis mi hugi tuîfli,
ne uuord ne uuîsa.» Sô gifragn ik, that that uuîf antfeng
that godes ârundi gerno suîđo
 mid leohtu hugi endi mid gilôƀon gôdun
endi mid hluttrun treuun. Uuarđ the hêlago gêst,
that barn an ira bôsma; endi siu ira breostun forstôd
iac an ire seƀon selƀo, sagda them siu uuelda,
that sie habde giôcana thes alouualdon craft
 hêlag fon himile. Thô uuarđ hugi Iosepes,
is môd giuuorrid, the im êr thea magađ habda,
thea idis anthêttea, ađalcnôsles uuîf
giboht im te brûdiu. He afsôf that siu habda barn undar iru:
ni uuânda thes mid uuihti, that iru that uuîf habdi
 giuuardod sô uuarolîco: ni uuisse uualdandes thô noh
blîđi gibodskepi. Ni uuelda sia imo te brûdi thô,
halon imo te hîuuon, ac bigan im thô an hugi thenkean,
huô he sie sô forlêti, sô iru thar nu uurđi lêdes uuiht,
ôdan arƀides. Ni uuelda sie aftar thiu
 meldon for menigi: antdrêd that sie manno barn
lîƀu binâmin. Sô uuas than thero liudeo thau
thurh then aldon êu, Ebreo folkes,
sô huilik sô thar an unreht idis gihîuuida,
that siu simbla thana bedskepi buggean scolda,
 frî mid ira ferhu: ni uuas gio thiu fêmea sô gôd,
that siu mid them liudun leng libbien môsti,
uuesan undar them uueroda. Bigan im the uuîso mann,
suîđo gôd gumo, Ioseph an is môda
thenkean thero thingo, huô he thea thiornun thô
 listiun forlêti. Thô ni uuas lang te thiu,
that im thar an drôma quam drohtines engil,
heƀancuninges bodo, endi hêt sie ina haldan uuel,
minnion sie an is môde: «Ni uuis thu», quađ he, «Mariun uurêđ,
thiornun thînaro; siu is githungan uuîf;
 ne forhugi thu sie te hardo; thu scalt sie haldan uuel,
uuardon ira an thesaro uueroldi. Lêsti thu inca uuinitreuua
forđ sô thu dâdi, endi hald incan friundskepi uuel!
Ne lât thu sie thi thiu lêđaron, thoh siu undar ira liđon êgi,
barn an ira bôsma. It cumid thurh gibod godes,
 hêlages gêstes fon heƀanuuanga:
that is Iêsu Krist, godes êgan barn,
uualdandes sunu. Thu scalt sie uuel haldan,
hêlaglîco. Ne lât thu thi thînan hugi tuîflien,
merrean thîna môdgithâht.» Thô uuarđ eft thes mannes hugi
 giuuendid aftar them uuordun, that he im te them uuîƀa genam,
te thera magađ minnea: antkenda maht godes,
uualdandes gibod. Uuas im uuilleo mikil,
that he sia sô hêlaglîco haldan môsti:
bisorgoda sie an is gisîđea, endi siu sô sûƀro drôg
 al te huldi godes hêlagna gêst,
gôdlîcan gumon, antthat sie godes giscapu
mahtig gimanodun, that siu ina an manno lioht,
allaro barno bezt, brengean scolda.







  






















  







 



um  






 


 
 V
 





 
 



 


Christi Geburt (Book of Kells, um  )
 
Thô uuarđ fon Rûmuburg rîkes mannes
 oƀar alla thesa irminthiod Octauiânas
ban endi bodskepi oƀar thea is brêdon giuuald
cuman fon them kêsure cuningo gihuilicun,
hêmsitteandiun, sô uuîdo sô is heritogon
oƀar al that landskepi liudio giuueldun.
 Hiet man that alla thea elilendiun man iro ôđil sôhtin,
heliđos iro handmahal angegen iro hêrron bodon,
quâmi te them cnôsla gihue, thanan he cunneas uuas,
giboran fon them burgiun. That gibod uuarđ gilêstid
oƀar thesa uuîdon uuerold. Uuerod samnoda
 te allaro burgeo gihuuem. Fôrun thea bodon oƀar all,
thea fon them kêsura cumana uuârun,
bôkspâha uueros, endi an brêf scriƀun
suîđo niudlîco namono gihuilican,
ia land ia liudi, that im ni mahti alettian mann
 gumono sulica gambra, sô im scolda geldan gihue
heliđo fon is hôƀda. Thô giuuêt im ôc mid is hîuuisca
Ioseph the gôdo, sô it god mahtig,
uualdand uuelda: sôhta im thiu uuânamon hêm,
thea burg an Bethleem, thar iro beiđero uuas,
 thes heliđes handmahal endi ôc thera hêlagun thiornun,
Mariun thera gôdun. Thar uuas thes mâreon stôl
an êrdagun, ađalcuninges,
Dauides thes gôdon, than langa the he thana druhtskepi thar,
erl undar Ebreon êgan môsta,
 haldan hôhgisetu. Sie uuârun is hîuuiscas,
cuman fon is cnôsla, cunneas gôdes,
bêđiu bi giburdiun. Thar gifragn ic, that sie thiu berhtun giscapu,
Mariun gimanodun endi maht godes,
that iru an them sîđa sunu ôdan uuarđ,
 giboran an Bethleem barno strangost,
allaro cuningo craftigost: cuman uuarđ the mâreo,
mahtig an manno lioht, sô is êr managan dag
biliđi uuârun endi bôcno filu
giuuorđen an thesero uueroldi. Thô uuas it all giuuârod sô,
 sô it êr spâha man gisprocan habdun,
thurh huilic ôdmôdi he thit erđrîki herod
thurh is selƀes craft sôkean uuelda,
managaro mundboro. Thô ina thiu môdar nam,
biuuand ina mid uuâdiu uuîƀo scôniost,
 fagaron fratahun, endi ina mid iro folmon tuuêm
legda lioƀlîco luttilna man,
that kind an êna cribbiun, thoh he habdi craft godes,
manno drohtin. Thar sat thiu môdar biforan,
uuîf uuacogeandi, uuardoda selƀo,
 held that hêlaga barn: ni uuas ira hugi tuuîfli,
thera magađ ira môdseƀo. Thô uuarđ that managun cûđ
oƀar thesa uuîdon uuerold, uuardos antfundun,
thea thar ehuscalcos ûta uuârun,
uueros an uuahtu, uuiggeo gômean,
 fehas aftar felda: gisâhun finistri an tuuê
telâtan an lufte, endi quam lioht godes
uuânum thurh thiu uuolcan endi thea uuardos thar
bifeng an them felda. Sie uurđun an forhtun thô,
thea man an ira môda: gisâhun thar mahtigna
 godes engil cuman, the im tegegnes sprac,
hêt that im thea uuardos uuiht ne antdrêdin
lêđes fon them liohta: «ic scal eu», quađ he, «lioƀara thing,
suîđo uuârlîco uuilleon seggean,
cûđean craft mikil: nu is Krist geboran
 an thesero selƀun naht, sâlig barn godes,
an thera Dauides burg, drohtin the gôdo.
That is mendislo manno cunneas,
allaro firiho fruma. Thar gi ina fîđan mugun,
an Bethlemaburg barno rîkiost:
 hebbiad that te têcna, that ic eu gitellean mag
uuârun uuordun, that he thar biuundan ligid,
that kind an ênera cribbiun, thoh he sî cuning oƀar al
erđun endi himiles endi oƀar eldeo barn,
uueroldes uualdand». Reht sô he thô that uuord gisprac,
 sô uuarđ thar engilo te them ênun unrîm cuman,
hêlag heriskepi fon heƀanuuanga,
fagar folc godes, endi filu sprâkun,
lofuuord manag liudeo hêrron.
Afhôƀun thô hêlagna sang, thô sie eft te heƀanuuanga
 uundun thurh thiu uuolcan. Thea uuardos hôrdun,
huô thiu engilo craft alomahtigna god
suîđo uuerđlîco uuordun loƀodun:
«diuriđa sî nu», quâđun sie, «drohtine selƀun
an them hôhoston himilo rîkea
 endi friđu an erđu firiho barnun,
gôduuilligun gumun, them the god antkennead
thurh hluttran hugi.» Thea hirdios forstôdun,
that sie mahtig thing gimanod habda,
blîđlîc bodskepi: giuuitun im te Bethleem thanan
 nahtes sîđon; uuas im niud mikil,
that sie selƀon Krist gisehan môstin.







  






















  







 



um  






 


 
 VI
 





 
 



 

Habda im the engil godes al giuuîsid
torhtun têcnun, that sie im tô selƀun,
te them godes barne gangan mahtun,
 endi fundun sân folco drohtin,
liudeo hêrron. Sagdun thô lof goda,
uualdande mid iro uuordun endi uuîdo cûđdun
oƀar thea berhtun burg, huilic im thar biliđi uuarđ
fon heƀanuuanga hêlag gitôgit,
 fagar an felde. That frî al biheld
an ira hugiskeftiun, hêlag thiorna,
thiu magađ an ira môde, sô huat sô siu gihôrda thea mann sprecan.
Fôdda ina thô fagaro frîho scâniosta,
thiu môdar thurh minnea managaro drohtin,
 hêlag himilisc barn. Heliđos gisprâcun
an them ahtodon daga erlos managa,
suîđo glauua gumon mid thera godes thiornun,
that he Hêleand te namon hebbean scoldi,
sô it the godes engil Gabriel gisprac
 uuâron uuordun endi them uuîƀe gibôd,
bodo drohtines, thô siu êrist that barn antfeng
uuânum te thesero uueroldi. Uuas iru uuilleo mikil,
that siu ina sô hêlaglîco haldan môsti,
fulgeng im thô sô gerno. That gêr furđor skrêd
 untthat that friđubarn godes fiartig habda
dago endi nahto. Thô scoldun sie thar êna dâd frummean,
that sie ina te Hierusalem forgeƀan scoldun
uualdanda te them uuîha. Sô uuas iro uuîsa than,
thero liudeo landsidu, that that ni môsta forlâtan negên
 idis undar Ebreon, ef iru at êrist uuarđ
sunu afôdit, ne siu ina simbla tharod
te them godes uuîha forgeƀan scolda.
Giuuitun im thô thiu gôdun tuuê, Ioseph endi Maria
bêđiu fon Bethleem: habdun that barn mid im,
 hêlagna Krist, sôhtun im hûs godes
an Hierusalem; thar scoldun sie is geld frummean
uualdanda at them uuîha uuîsa lêstean
Iudeo folkes. Thar fundun sea ênna gôdan man
aldan at them alaha, ađalboranan,
 the habda at them uuîha sô filu uuintro endi sumaro
gilibd an them liohta: oft uuarhta he thar lof goda
mid hluttru hugi; habda im hêlagna gêst,
sâliglîcan seƀon; Simeon uuas he hêtan.
Im habda giuuîsid uualdandas craft
 langa huîla, that he ni môsta êr thit lioht ageƀan,
uuendean af thesero uueroldi, êr than im the uuilleo gistôdi,
that he selƀan Krist gisehan môsti,
hêlagna heƀancuning. Thô uuarđ im is hugi suîđo
blîđi an is briostun, thô he gisah that barn cuman
 an thena uuîh innan. Thô sagda hie uualdande thanc,
almahtigon gode, thes he ina mid is ôgun gisah.
Geng im thô tegegnes endi ina gerno antfeng
ald mid is armun: al antkende
bôcan endi biliđi endi ôc that barn godes,
 hêlagna heƀancuning. «Nu ic thi, hêrro, scal», quađ he,
«gerno biddean, nu ic sus gigamalod bium,
that thu thînan holdan scalc nu hinan huerƀan lâtas,
an thîna friđuuuâra faran, thar êr mîna forđrun dedun,
uueros fon thesero uueroldi, nu mi the uuilleo gistôd,
 dago lioƀosto, that ic mînan drohtin gisah,
holdan hêrron, sô mi gihêtan uuas
langa huîla. Thu bist lioht mikil
allun elithiodun, thea êr thes alouualdon
craft ne antkendun. Thîna cumi sindun
 te dôma endi te diurđon, drohtin frô mîn,
aƀarun Israhelas, êganumu folke,
thînun lioƀun liudiun.» Listiun talde thô
the aldo man an them alaha idis thero gôdun,
sagda sôđlîco, huô iro sunu scolda
 oƀar thesan middilgard managun uuerđan
sumun te falle, sumun te frôƀru firiho barnun,
them liudiun te leoƀa, the is lêrun gihôrdin,
endi them te harma, the hôrien ni uueldin
Kristas lêron. «Thu scalt noh», quađ he, «cara thiggean,
 harm an thînumu herton, than ina heliđo barn
uuâpnun uuîtnod. That uuirđid thi uuerk mikil,
thrim te githolonna.» Thiu thiorna al forstôd
uuîsas mannas uuord. Thô quam thar ôc ên uuîf gangan
ald innan them alaha: Anna uuas siu hêtan,
 dohtar Fanueles; siu habde ira drohtine uuel
githionod te thanca, uuas iru githungan uuîf.
Siu môsta aftar ira magađhêdi, sîđor siu mannes uuarđ,
erles an êhti eđili thiorne,
sô môsta siu mid ira brûdigumon bôdlo giuualdan
 siƀun uuintar samad. Thô gifragn ic that iru thar sorga gistôd
that sie thiu mikila maht metodes tedêlda,
uurêđ uurdigiscapu. Thô uuas siu uuidouua aftar thiu 
at them friđuuuîha fior endi antahtoda
uuintro an iro uueroldi, sô siu nia thana uuîh ni forlêt,
 ac siu thar ira drohtine uuel dages endi nahtes,
gode thionode. Siu quam thar ôc gangan tô
an thea selƀun tîd: sân antkende
that hêlage barn godes endi them heliđon cûđde,
them uueroda aftar them uuîha uuilspel mikil,
 quađ that im neriandas ginist ginâhid uuâri,
helpa heƀencuninges: «nu is the hêlago Krist,
uualdand selƀo an thesan uuîh cuman
te alôsienne thea liudi, the hêr nu lango bidun
an thesara middilgard, managa huuîla,
 thurftig thioda, sô nu thes thinges mugun
mendian mancunni.» Manag fagonoda
uuerod aftar them uuîha: gihôrdun uuilspel mikil
fon gode seggean. That geld habde thô gilêstid
thiu idis an them alaha, al sô it im an ira êuua gibôd
 endi at thera berhtun burg bôk giuuîsdun,
hêlagaro handgiuuerk. Giuuitun im thô te hûs thanan
fon Hierusalem Ioseph endi Maria,
hêlag hîuuiski: habdun im heƀenkuning
simbla te gisîđa, sunu drohtines,
 managaro mundboron, sô it gio mâri ni uuarđ
than uuîdor an thesaro uueroldi, bûtan sô is uuilleo geng,
heƀencuninges hugi. 







  






















  







 



um  






 


 
 VII
 





 
 



 

 Thoh thar than gihuilic hêlag man
Krist antkendi, thoh ni uuarđ it gio te thes kuninges hoƀe
them mannun gimârid, thea im an iro môdseƀon
 holde ni uuârun, ac uuas im sô bihalden forđ
mid uuordun endi mid uuerkun, antthat thar uueros ôstan,
suîđo glauua gumon gangan quâmun
threa te thero thiodu, thegnos snelle,
an langan uueg oƀar that land tharod:
 folgodun ênun berhtun bôkne endi sôhtun that barn godes
mid hluttru hugi: uueldun im hnîgan tô,
gean im te iungrun: driƀun im godes giscapu.
Thô si Erodesan thar rîkean fundun
an is seli sittien, slîđuurdean kuning,
 môdagna mid is mannun: – simbla uuas he morđes gern –
thô quaddun sie ina cûsco an cuninguuîsun,
fagaro an is flettie, endi he frâgoda sân,
huilic sie ârundi ûta gibrâhti,
uueros an thana uuracsîđ: «huueđer lêdiad gi uundan gold
 te geƀu huilicun gumuno? te huî gi thus an ganga kumad,
gifaran an fôđiu? Huat, gi nêthuuanan ferran sind
erlos fon ôđrun thiodun. Ic gisiu that gi sind eđiligiburdiun
cunnies fon cnôsle gôdun: nio hêr êr sulica cumana ni uurđun
êri fon ôđrun thiodun, sîđor ik môsta thesas erlo folkes,
 giuualdan thesas uuîdon rîkeas. Gi sculun mi te uuârun seggean
for thesun liudio folke, bihuuî gi sîn te thesun lande cumana».
Thô sprâcun im eft tegegnes gumon ôstronea,
uuordspâhe uueros: «uui thi te uuârun mugun», quâđun sie,
«ûse ârundi ôđo gitellien,
 giseggean sôđlîco, bihuuî uui quâmun an thesan siđ herod
fon ôstan thesaro erđu. Giu uuârun thar ađalies man,
gôdsprâkea gumon, thea ûs gôdes sô filu,
helpa gihêtun fon heƀencuninge
uuârum uuordun. Than uuas thar ên uuittig man,
 frôd endi filuuuîs – forn uuas that giu –,
ûse aldiro ôstar hinan, – thar ni uuarđ sîđor ênig man
sprâkono sô spâhi; – mahte rekkien spel godes,
huuand im habde forliuuan liudio hêrro,
that he mahte fon erđu up gihôrean
 uualdandes uuord: bithiu uuas is giuuit mikil,
thes thegnes githâhti. Thô he thanan scolda,
afgeƀen gardos, gadulingo gimang,
forlâten liudio drôm, sôkien lioht ôđar,
thô he im iungron hêt gangan nâhor,
 erƀiuuardos, endi is erlun thô
sagde sôđlîco: – that al sîđor quam,
giuuarđ an thesaro uueroldi –: thô sagda he that hêr scoldi cuman ên uuîscuning
mâri endi mahtig an thesan middilgard
thes bezton giburdies; quađ that it scoldi uuesan barn godes,
 quađ that he thesero uueroldes uualdan scoldi
gio te êuuandaga, erđun endi himiles.
He quađ that an them selƀon daga, the ina sâligna
an thesan middilgard môdar gidrôgi,
sô quađ he that ôstana ên scoldi skînan
 himiltungal huît, sulic sô uui hêr ne habdin êr
undartuisc erđa endi himil ôđar huerigin,
ne sulic barn ne sulic bôcan. Hêt that thar te bedu fôrin
threa man fon thero thiodu, hêt sie thenkean uuel,
huan êr sie gisâuuin ôstana up sîđogean,
 that godes bôcan gangan, hêt sie garuuuian sân,
hêt that uui im folgodin, sô it furi uurđi,
uuestar oƀar thesa uueroldi. Nu is it al giuuârod sô,
cuman thurh craft godes: the cuning is gifôdit,
giboran bald endi strang: uui gisâhun is bôcan skînan
 hêdro fon himiles tunglun, sô ic uuêt, that it hêlag drohtin,
marcoda mahtig selƀo. Uui gisâhun morgno gihuilikes
blîcan thana berhton sterron, endi uui gengun aftar them bôcna herod
uuegas endi uualdas huuîlon. That uuâri ûs allaro uuilleono mêsta,
that uui ina selƀon gisehan môstin, uuissin, huar uui ina sôkean scoldin,
 thana cuning an thesumu kêsurdôma. Saga ûs, undar huilicumu he sî thesaro cunneo afôdit.»
Thô uuarđ Erodesa innan briostun
harm uuiđ herta, bigan im is hugi uuallan,
seƀo mid sorgun: gihôrde seggean thô,
that he thar oƀarhôƀdon êgan scoldi,
 craftagoron cuning cunnies gôdes,
sâligoron undar them gisîđea. Thô he samnon hêt,
sô huuat sô an Hierusalem gôdaro manno
allaro spâhoston sprâcono uuârun
endi an iro brioston bôkcraftes mêst
 uuissun te uuârun, endi he sie mid uuordun fragn,
suîđo niudlîco nîđhugdig man,
cuning thero liudio, huar Krist giboran
an uueroldrîkea uuerđan scoldi,
friđugumono bezt. Thô sprak im eft that folc angegin,
 that uuerod uuârlîco, quâđun that sie uuissin garo,
that he scoldi an Bethleem giboran uuerđan: «sô is an ûsun bôkun giscriƀan,
uuîslîco giuuritan, sô it uuârsagon,
suuîđo glauua gumon bi godes crafta
filuuuîse man furn gisprâcun,
 that scoldi fon Bethleem burgo hirdi,
liof landes uuard an thit lioht cuman,
rîki râdgeƀo, the rihtien scal
Iudeono gumskepi endi is geƀa uuesan
mildi oƀar middilgard managun thiodun.»







  






















  







 



um  






 


 
 VIII
 





 
 



 

Thô gifragn ic that sân aftar thiu slîđmôd cuning
thero uuârsagono uuord them uurekkiun sagda,
thea thar an elilendi erlos uuârun
ferran gifarana, endi he frâgoda aftar thiu,
huan sie an ôstaruuegun êrist gisâhin
 thana cuningsterron cuman, cumbal luihtien
hêdro fon himile. Sie ni uueldun is im thô helen eouuiht,
ac sagdun it im sôđlîco. Thô hêt he sie an thana sîđ faran,
hêt that sie ira ârundi al undarfundin
umbi thes kindes cumi, endi the cuning selƀo gibôd
 suîđo hardlico, hêrro Iudeono,
them uuîsun mannun, êr than sie fôrin uuestan forđ,
that sie im eft gicûđdin, huar he thana cuning scoldi
sôkean at is selđon; quađ that he thar uueldi mid is gisîđun tô,
bedan te them barne. Than hogda he im te banon uuerđan
 uuâpnes eggiun. Than eft uualdand god
thâhte uuiđ them thinga: he mahta athengean mêr,
gilêstean an thesum liohte: that is noh lango skîn,
gicûđid craft godes. Thô gengun eft thiu cumbl forđ
uuânum undar uuolcnun. Thô uuârun thea uuîson man
 fûsa te faranne: giuuitun im forđ thanan
balda an bodskepi: uueldun that barn godes
selƀon sôkean. Sie ni habdun thanan gisîđeas mêr,
bûtan that sie thrie uuârun: uuissun im thingo giskêđ,
uuârun im glauue gumon, the thea geƀa lêddun.
 Than sâhun sie sô uuîslîco undar thana uuolcnes skion,
up te them hôhon himile, huô fôrun thea huuîton sterron
– antkendun sie that cumbal godes –, thiu uuârun thurh Krista herod
giuuarht te thesero uueroldi. Thea uueros aftar gengun,
folgodun ferahtlîco – sie frumide the mahte –
 antthat sie gisâhun, sîđuuôrige man,
berht bôcan godes, blêc an himile
stillo gistanden. The sterro liohto skên
huuît oƀar them hûse, thar that hêlage barn
uuonode an uuilleon endi ina that uuîf biheld,
 thiu thiorne githiudo. Thô uuarđ thero thegno hugi
blîđi an iro briostun: bi them bôcna forstôdun,
that sie that friđubarn godes funden habdun,
hêlagna heƀencuning. Thô sie an that hûs innan
mid iro geƀun gengun, gumon ôstronea,
 sîđuuôrige man: sân antkendun
thea uueros uualdand Krist. Thea uurekkion fellun
te them kinde an kneobeda endi ina an cuninguuîsa
gôdan grôttun endi im thea geƀa drôgun,
gold endi uuîhrôc bi godes têcnun
 endi myrra thar mid. Thea man stôdun garouua,
holde for iro hêrron, thea it mid iro handun sân
fagaro antfengun. Thô giuuitun im thea ferahton man,
seggi te selđon sîđuuôrige,
gumon an gastseli. Thar im godes engil
 slâpandiun an naht suueƀan gitôgde,
gidrog im an drôme, al so it drohtin self,
uualdand uuelde, that im thûhte that man im mid uuordun gibudi,
that sie im thanan ôđran uueg, erlos fôrin,
liđodin sie te lande endi thana lêđan man,
 Erodesan eft ni sôhtin,
môdagna cuning. Thô uuarđ morgan cuman
uuânum te thesero uueroldi. Thô bigunnun thea uuîson man
seggean iro sueƀanos; selƀon antkendun
uualdandes uuord, huuand sie giuuit mikil
 bârun an iro briostun: bâdun alouualdon,
hêron heƀencuning, that sie môstin is huldi forđ,
giuuirkean is uuilleon, quâđun that sea ti im habdin giuuendit hugi,
iro môd morgan gihuuem. Thô fôrun eft thie man thanan,
erlos ôstronie, al sô im the engil godes
 uuordun giuuîsde: nâmun im uueg ôđran,
fulgengun godes lêrun: ni uueldun themu Iudeo cuninge
umbi thes barnes giburd bodon ôstronie,
sîđuuôrige man seggian giouuiht,
ac uuendun im eft an iro uuillion. 







  






















  







 



um  






 


 
 IX
 





 
 



 

 Thô uuarđ sân aftar thiu uualdandes,
 godes engil cumen Iosepe te sprâcun,
sagde im an suuefne slâpandium an naht,
bodo drohtines, that that barn godes
slîđmôd cuning sôkean uuelda,
âhtean is aldres; «nu scaltu ine an Aegypteo
 land antlêdean endi undar them luidiun uuesan
mid thiu godes barnu endi mid theru gôdan thiornan,
uunon undar themu uuerode, untthat thi uuord cume
hêrron thînes, that thu that hêlage barn
eft te thesum landscepi lêdian môtis,
 drohtin thînen.» Thô fon them drôma ansprang
Ioseph an is gestseli, endi that godes gibod
sân antkenda: giuuêt im an than sîđ thanen
the thegan mid theru thiornon, sôhta im thiod ôđra
oƀar brêdan berg: uuelda that barn godes
 fîundun antfôrian. Thô gifrang aftar thiu
Erodes the cuning, thar he an is rîkea sat,
that uuârun thea uuîson man uuestan gihuuorƀan
ôstar an iro ôđil endi fôrun im ôđran uueg:
uuisse that sie im that ârundi eft ni uueldun
 seggian an is selđon. Thô uuarđ im thes an sorgun hugi,
môd mornondi, quađ that it im thie man dedin,
heliđos te hônđun. Thô he sô hriuuig sat,
balg ina an is briostun, quađ that he is mahti betaron râd,
ôđran githenkien: «nu ic is aldar can,
 uuêt is uuintergitalu: nu ic giuuinnan mag,
that he io oƀar thesaro erđu ald ni uuirđit,
hêr undar thesum heriscepi.» Thô he sô hardo gibôd,
Erodes oƀar is riki, hêt thô is rinkos faran
cuning thero liudio, hêt that sie kinda sô filo
 thurh iro handmagen hôƀdu binâmin,
sô manag barn umbi Bethleem, sô filo sô thar giboran uurđi,
an tuêm gêrun atogan. Tionon frumidon
thes cuninges gisîđos. Thô scolda thar sô manag kindisc man
sueltan sundiono lôs. Ni uuarđ siđ nog êr
 giâmarlîcara forgang iungaro manno,
armlîcara dôđ. Idisi uuiopun,
môdar managa, gisâhun iro megi spildian:
ni mahte siu im nio giformon, thoh siu mid iro fađmon tuêm
iro êgan barn armun bifengi,
 liof endi luttil, thoh scolda is simbla that lîf geƀan,
the magu for theru môdar. Mênes ni sâhun,
uuîties thie uuamscađon: uuâpnes eggiun
fremidun firinuuerc mikil. Fellun managa
maguiunge man. Thia môdar uuiopun
 kindiungaro qualm. Cara uuas an Bethleem,
hofno hlûdost: thoh man im iro herton an tuê
sniđi mid suerdu, thoh ni mohta im gio sêrara dâd
uuerđan an thesaro uueroldi, uuîƀun managun,
brûdiun an Bethleem: gisâhun iro barn biforan,
 kindiunge man, qualmu sueltan
blôdag an iro barmun. Thie banon uuîtnodun
unsculdige scole: ni biscriƀun giouuiht
thea man umbi mênuuerk: uueldun mahtigna,
Krist selƀon aquellian. Than habde ina craftag god
 gineridan uuiđ iro nîđe, that inan nahtes thanan
an Aegypteo land erlos antlêddun,
gumon mid Iosepe an thana grôneon uuang,
an erđono beztun, thar ên aha fliutid,
Nîlstrôm mikil norđ te sêuua,
 flôdo fagorosta. Thar that friđubarn godes
uuonoda an uuilleon, antthat uurd fornam
Erodes thana cuning, that he forlêt eldeo barn,
môdag manno drôm. Thô scolda thero marca giuuald
êgan is erƀiuuard: the uuas Archelâus
 hêtan, heritogo helmberandero:
the scolda umbi Hierusalem Iudeono folkes,
uuerodes giuualdan. Thô uuarđ uuord cuman
thar an Egypti eđiliun manne,
that he thar te Iosepe, godes engil sprac,
 bodo drohtines, hêt ina eft that barn thanan
lêdien te lande. «nu haƀađ thit lioht afgeƀen», quađ he,
«Erodes the cuning; he uuelde is âhtien giu,
frêson is ferahas. Nu maht thu an friđu lêdien
that kind undar euua cunni, nu the cuning ni liƀod,
 erl oƀarmôdig.» Al antkende
Iosep godes têcan: geriuuide ina sniumo
the thegan mit thera thiornun, thô sie thanan uueldun
bêđiu mid thiu barnu: lêstun thiu berhton giscapu,
uualdandes uuillion, al sô he im êr mid is uuordun gibôd.







  






















  







 



um  






 


 
 X
 





 
 



 

Giuuitun im thô eft an Galilealand Ioseph endi Maria,
hêlag hîuuiski heƀencuninges,
uuârun im an Nazarethburg. Thar the neriondio Krist
uuôhs undar them uuerode, uuarđ giuuitties ful,
an uuas imu anst godes, he uuas allun liof
 môdarmâgun: he ni uuas ôđrun mannun gilîc,
the gumo an sînera gôdi. Thô he gêrtalo
tuueliƀi habde, thô uuarđ thiu tîd cuman,
that sie thar te Hierusalem, Iuđeo liudi
iro thiodgode thionon scoldun,
 uuirkean is uuilleon. Thô uuarđ thar an thana uuîh innan
thar te Hierusalem Iudeono gisamnod
mancraft mikil. Thar Maria uuas
self an gisîđea endi iru sunu habda,
godes êgan barn. Thô sie that geld habdun,
 erlos an them alaha, sô it an iro êuua gibôd,
gilêstid te iro landuuîsun, thô fôrun im eft thie liudi thanan,
uueros an iro uuillion endi thar an them uuîha afstôd
mahtig barn godes, sô ina thiu môdar thar
ni uuissa te uuâron; ac siu uuânda that he mid them uueroda forđ,
 fôri mit iro friundun. Gifrang aftar thiu
eft an ôđrun daga ađalcunnies uuîf,
sâlig thiorna, that he undar them gisîđia ni uuas.
Uuarđ Mariun thô môd an sorgun,
hriuuig umbi iro herta, thô siu that hêlaga barn
 ni fand undar them folca: filu gornoda
thiu godes thiorna. Giuuitun im thô eft te Hierusalem
iro sunu sôkean, fundun ina sittean thar
an them uuîha innan, thar the uuîsa man,
suuîđo glauuua gumon an godes êuua
 lâsun ende lînodun, huô sie lof scoldin
uuirkean mid iro uuordun them, the thesa uuerold giscôp.
Thar sat undar middiun mahtig barn godes,
Krist alouualdo, sô is thea ni mahtun antkennian uuiht,
the thes uuîhes thar uuardon scoldun,
 endi frâgoda sie firiuuitlîco
uuîsera uuordo. Sie uundradun alle,
bihuuî gio sô kindisc man sulica quidi mahti
mid is mûđu gimênean. Thar ina thiu môdar fand
sittean under them gisîđea endi iro sunu grôtta,
 uuîsan undar them uueroda, sprac im mid ira uuordun tô:
«huuî uueldes thu thînera môdar, manno lioƀosto,
gisidon sulica sorga, that ic thi sô sêragmôd,
idis armhugdig êscon scolda
undar thesun burgliudiun?» Thô sprac iru eft that barn angegin
 uuîsun uuordun: «huuat, thu uuêst garo», quađ he,
«that ic thar girîsu, thar ic bi rehton scal
uuonon an uuilleon, thar giuuald haƀad
mîn mahtig fader.» Thie man ni forstôdun,
thie uueros an them uuîha, bihuuî he sô that uuord gisprac,
 gimênda mid is mûđu: Maria al biheld,
gibarg an ira breostun, sô huuat sô siu gihôrda ira barn sprecan
uuisaro uuordo. Giuuitun im thô eft thanan
fon Hierusalem Ioseph endi Maria,
habdun im te gisîđea sunu drohtines,
 allaro barno bezta, thero the io giboran uurđi
magu fon môdar: habdun im thar minnea tô
thurh hluttran hugi, endi he sô gihôrig uuas,
godes êgan barn gadulingmâgun
thurh is ôdmôdi, aldron sînun:
 ni uuelda an is kindiski thô noh is craft mikil
mannun mârean, that he sulic megin êhta,
giuuald an thesaro uueroldi, ac he im an is uuilleon bêd
githiudo undar thero thiodu thrîtig gêro,
êr than he thar têcan ênig tôgean uueldi,
 seggean them gisîđea, that he selƀo uuas
an thesaro middilgard manno drohtin.
Habda im sô bihalden hêlag barn godes
uuord endi uuîsdôm ende allaro giuuitteo mêst,
tulgo spâhan hugi: ni mahta man is an is sprâcun uuerđan,
 an is uuordun giuuar, that he sulic giuuit êhta,
thegan sulica githâhti, ac he im sô githiudo bêd
torhtaro têcno. Ni uuas noh than thiu tîd cuman,
that he ina oƀar thesan middilgard mârean scolda,
lêrian thie liudi, huuô sie scoldin iro gilôƀon haldan,
 uuirkean uuilleon godes. Uuissun that thoh managa
liudi aftar them landa, that he uuas an thit lioht cuman,
thoh sie ina cûđlîco ankennian ni mahtin,
êr than he ina selƀo seggean uuelda.







  






















  







 



um  






 


 
 XI
 





 
 



 

Than uaas im Iohannes fon is iuguđhêdi
 auuahsan an ênero uuôstunni; thar ni uuas uuerodes than mêr,
bûtan that he thar êncora alouualdon gode,
thegan thionoda: forlêt thioda gimang,
manno gimênđon. Thar uuarđ im mahtig cuman
an thero uuôstunni uuord fon himila,
 gôdlîc stemna godes, endi Johanne gibod,
that he Cristes cumi endi is craft mikil
oƀar thesan middilgard mârean scoldi;
hêt ina uuârlîco uuordun seggean,
that uuâri heƀanriki heliđo barnun
 an them landscepi, liudiun ginâhid,
uuelono uunsamost. Im uuas thô uuilleo mikil,
that he fon sulicun sâldun seggean môsti.
Giuuêt im thô gangan, al sô Jordan flôt,
uuatar an uuilleon, endi them uueroda allan dag,
 aftar them landscepi them liudiun cûđda,
that sie mid fastunniu firinuuerc manag,
iro selƀoro sundia bôttin,
«that gi uuerđan hrênea», quađ he. «Heƀanriki is
ginâhid manno barnun. Nu lâtad eu an euuan môdseƀon
 euuar selƀoro sundea hreuuan,
lêdas that gi an thesun liohta fremidun, endi mînun lêrun hôread,
uuendeat aftar mînun uuordun. Ic eu an uuatara scal
gidôpean diurlîco, thoh ic euua dâdi ne mugi,
euuar selƀaro sundea alâtan,
 that gi thurh mîn handgiuuerc hluttra uuerđan
lêđaro gilêsto: ac the is an thit lioht cuman,
mahtig te mannun endi undar eu middiun stêd,
– thoh gi ina selƀun gisehan ni uuillean –,
the eu gidôpean scal an euues drohtines namon
 an thana hâlagon gêst. That is hêrro oƀar al:
he mag allaro manno gihuuena mêngithâhteo,
sundeono sicoron, sô huene sô sô sâlig môt
uuerđen an thesaro uueroldi, that thes uuilleon haƀad,
that he sô gilêstea, sô he thesun liudiun uuili,
 gibioden barn godes. Ic bium an is bodskepi herod
an thesa uuerold cumen endi scal im thana uueg rûmien,
lêrean thesa liudi, huuô sea sculin iro gilôƀon haldan
thurh hluttran hugi, endi that sie an hellea ni thurƀin,
faran an fern that hêta. Thes uuirđid sô fagan an is môde
 man te sô managaro stundu, sô huue sô that mên forlâtid,
gerno thes gramon anbusni, – sô mag im thes gôdon giuuirkean,
huldi heƀencuninges, – sô huue sô haƀad hluttra treuua
up te them alomahtigon gode.» Erlos managa
bi them lêrun thô, liudi uuândun,
 uueros uuârlîco, that that uualdand Krist
selbo uuâri, huuanda he sô filu sôđes gisprac,
uuâroro uuordo. Thô uuarđ that sô uuîdo cûđ
oƀar that forgeƀana land gumono gihuuilicum,
seggiun at iro selđun: thô quâmun ina sôkean tharod
 fon Hierusalem Iudeo liudio
bodon fon theru burgi endi frâgodun, ef he uuâri that barn godes,
«that hêr lango giu», quađun sie, «liudi sagdun,
uueros uuârlîco, that he scoldi an thesa uuerold cuman».
Iohannes thô gimahalde endi tegegnes sprac
 them bodun baldlîco: «ni bium ic», quađ he, «that barn godes,
uuâr uualdand Krist, ac ic scal im thana uueg rûmien,
hêrron mînumu.» Thea heliđos frugnun,
thea thar an them ârundie erlos uuârun,
bodon fon thero burgi: «ef thu nu ni bist that barn godes,
 bist thu than thoh Elias, the hêr an êrdagun
uuas undar thesumu uuerode? He is uuiscumo
eft an thesan middilgard. Saga ûs huuat thu manno sîs!
Bist thu ênig thero, the hêr êr uuâri
uuîsaro uuârsaguno? Huuat sculun uui them uuerode fon thi
 seggean te sôđon? Neo hêr êr sulic ni uuarđ
an thesun middilgard man ôđar cuman
dâdiun sô mâri. Bihuuî thu hêr dôpisli
fremis undar thesumu folke, ef thu tharo forasagono
ênhuuilic ni bist?» Thô habde eft garo
 Iohannes the gôdo glau anduuordi:
«Ic bium forabodo frâon mînes,
lioƀes hêrron; ic scal thit land recon,
thit uuerod aftar is uuillion. Ic hebbiu fon is uuorde mid mi
stranga stemna, thoh sie hêr ni uuillie forstandan filo
 uuerodes an thesaro uuôstunni. Ni bium ic mid uuihti gilîh
drohtine mînumu: he is mid is dâdiun sô strang,
sô mâri endi sô mahtig – that uuirđid managun cûđ,
uuerun aftar thesaro uueroldi – that ic thes uuirđig ni bium,
that ic môti an is giscuoha, thoh ic sî is scalc êgan,
 an sô rîkiumu drohtine, thea reomon antbindan:
sô mikilu is he betara than ic. Nis thes bodon gimaco
ênig oƀar erđu, ne nu aftar ni scal
uuerđan an thesaro uueroldi. Hebbiad euuan uuillion tharod,
liudi euuan gilôƀon: than eu lango scal
 uuesan euua hugi hrômag; than gi helligithuuing,
forlâtad lêđaro drôm endi sôkead eu lioht godes,
upôdes hêm, êuuig rîki,
hôhan heƀenuuang. Ne lâtad euuan hugi tuuîflien!»







  






















  







 



um  






 


 
 XII
 





 
 



 

Sô sprac thô iung gumo bi godes lêrun
 mannun te mârđu. Manag samnoda
thar te Bethania barn Israheles;
quâmun thar te Iohannese cuningo gisîđos,
liudi te lêrun endi iro gilôƀon antfengun.
He dôpte sie dago gihuuilikes endi im iro dâdi lôg,
 uurêđaro uuillion, endi loƀode im uuord godes, 
hêrron sînes: «Heƀenrîki uuirđid», quađ he,
«garu gumono sô huuem, sô ti gode thenkid
endi an thana hêleand uuili hluttro gilôƀean,
lêstean is lêra». Thô ni uuas lang te thiu,
 that im fon Galilea giuuêt godes êgan barn,
diurlîc drohtines sunu, dôpi sôkean.
Uuas im thô an is uuastme uualdandes barn,
al sô he mid thero thiodu thrîtig habdi
uuintro an is uueroldi. Thô he an is uuilleon quam,
 thar Iohannes an Iordana strôme
allan langan dag liudi manage
dôpte diurlîco. Reht sô he thô is drohtin gisah,
holden hêrron, sô uuarđ im is hugi blîđi,
thes im the uuilleo gistôd, endi sprac im thô mid is uuordun tô,
 suuîđo gôd gumo, Iohannes te Kriste:
«nu cumis thu te mînero dôpi, drohtin frô mîn,
thiodgumono bezto: sô scolde ic te thînero duan,
huuand thu bist allaro cuningo craftigost.» Krist selƀo gibôd,
uualdand uuârlîco, that he ni sprâki thero uuordo than mêr:
 «uuêst thu, that ûs sô girîsid», quađ he, «allaro rehto gihuuilig
te gifulleanne forđuuardes nu
an godes uuilleon». Iohannes stôd,
dôpte allan dag druhtfolc mikil,
uuerod an uuatere endi ôk uualdand Krist,
 hêran heƀencuning handun sînun
an allaro bađo them bezton endi im thar te bedu gihnêg 
an cneo craftag. Krist up giuuêt
fagar fon them flôde, friđubarn godes,
liof liudio uuard. Sô he thô that land ofstôp,
 sô anthlidun thô himiles doru, endi quam the hêlago gêst
fon them alouualdon oƀane te Kriste:
– uuas im an gilîcnissie lungres fugles,
diurlîcara dûƀun – endi sat im uppan ûses drohtines ahslu,
uuonoda im oƀar them uualdandes barne. Aftar quam thar uuord fon himile,
 hlûd fon them hôhon radura en grôtta thane hêleand selƀon,
Krist, allaro cuningo bezton, quađ that he ina gicorana habdi
selƀo fon sînun rîkea, quađ that im the sunu lîcodi
bezt allaro giboranaro manno, quađ that he im uuâri allaro barno lioƀost.
That môste Iohannes thô, al sô it god uuelde,
 gisehan endi gihôrean. He gideda it sân aftar thiu
mannun mâri, that sie thar mahtigna
hêrron habdun: «thit is», quađ he, «heƀencuninges sunu,
ên alouualdand: thesas uuilleo ic urcundeo
uuesan an thesaro uueroldi, huuand it sagda mi uuord godes,
 drohtines stemne, thô he mi dôpean hêt
uueros an uuatare, sô huuar sô ic gisâhi uuârlîco
thana hêlagon gêst fan heƀanuuange
an thesan middilgard ênigan man uuaron,
cuman mid craftu; that quađ, that scoldi Crist uuesan,
 diurlîc drohtines suno. He dôpean scal
an thana hêlagan gêst endi hêlean managa
manno mêndâdi. He haƀad thia maht fon gode,
that he alâtan mag liudeo gihuuilicun
saca endi sundea. Thit is selƀo Krist,
 godes êgan barn, gumono bezto,
friđu uuiđ fîundun. Uuala that eu thes mag frâhmôd hugi
uuesan an thesaro uueroldi, thes eu the uuilleo gistôd,
that gi sô libbeanda thana landes uuard
selƀon gisâhun. Nu môt sliumo sundeono lôs
 manag gêst faran an godes uuilleon
tionon atômid, the mid treuuon uuili
uuiđ is uuini uuirkean endi an uualdand Krist
fasto gilôƀean. That scal te frumun uuerđen
gumono sô huuilicun, sô that gerno dôt».







  






















  







 



um  






 


 
 XIII
 





 
 



 


 
Christi Versuchung (Book of Kells, um  )
 
 Sô gefragn ic that Iohannes thô gumono gihuuilicun,
loƀoda them liudiun lêra Kristes,
hêrron sines, endi heƀenrîki
te giuuinnanne, uuelono thane mêston,
sâlig sinlîf. Thô he im selƀo giuuêt
 aftar them dôpislea, drohtin the gôdo,
an êna uuôstunnea, uualdandes sunu;
uuas im thar an thero ênôdi erlo drohtin
lange huuîla; ne habda liudeo than mêr,
seggeo te gisîđun, al sô he im selƀo gicôs:
 uuelda is thar lâtan coston craftiga uuihti,
selƀon Satanasan, the gio an sundea spenit,
man an mênuuerk: he consta is môdseƀon,
uurêđan uuilleon, huuô he thesa uuerold êrist,
an them anginnea irminthioda
 bisuêc mit sundiun, thô he thiu sinhîun tuuê,
Âdaman endi Êuan, thurh untreuua
forlêdda mid luginun, that liudo barn
aftar iro hinferdi hellea sôhtun,
gumono gêstos. Thô uuelda that god mahtig,
 uualdand uuendean endi uuelda thesum uuerode forgeƀen
hôh himilrîki: bethiu he herod hêlagna bodon,
is sunu senda. That uuas Satanase
tulgo harm an is hugi: afonsta heƀanrîkies
manno cunnie: uuelda thô mahtigna
 mid them selƀon sacun sunu drohtines,
them he Âdaman an êrdagun
darnungo bidrôg, that he uuarđ is drohtine lêđ,
bisuuêc ina mid sundiun – sô uuelda he thô selƀan dôn
hêlandean Krist. Than habda he is hugi fasto
 uuiđ thana uuamscađon, uualdandes barn,
herte sô giherdid: uuelda heƀenrîki
liudiun gilêstean. Uuas im thes landes uuard
an fastunnea fiortig nahto,
manno drohtin, sô he thar mates ni antbêt;
 than langa ni gidorstun im dernea uuihti,
nîđhugdig fîund, nâhor gangan,
grôtean ina geginuuarđan: uuânde that he god ênfald,
forûtar mancunnies uuiht mahtig uuâri,
hêleg himiles uuard. Sô he ina thô gehungrean lêt,
 that ina bigan bi thero mennisko môses lustean
aftar them fiuuartig dagun, the fîund nâhor geng,
mirki mênscađo: uuânda that he man ênuald
uuâri uuissungo, sprac im thô mid is uuordun tô,
grôtta ina the gêrfîund: «ef thu sîs godes sunu», quađ he,
 «behuuî ni hêtis thu than uuerđan, ef thu giuuald haƀes,
allaro barno bezt, brôd af thesun stênun?
Gehêli thînna hungar.» Thô sprac eft the hêlago Crist:
«ni mugun eldibarn», quađ he, «ênfaldes brôdes,
liudi libbien, ac sie sculun thruh lêra godes
 uuesan an thesero uueroldi endi sculun thiu uuerc frummien,
thea thar uuerđad ahlûdid fon thero hêlogun tungun,
fon them galme godes: that is gumono lîf
liudeo sô huilicon, sô that lêstean uuili,
that fon uualdandes uuorde gebiudid.»
 Thô bigan eft niuson endi nâhor geng
unhiuri fîund ôđru sîđu,
fandoda is frôhan. That friđubarn tholode
uurêđes uuilleon endi im giuuald forgaf,
that he umbi is craft mikil coston môsti,
 lêt ina thô lêdean thana liudscađon,
that he ina an Hierusalem te them godes uuîha,
alles oƀanuuardan, up gisetta
an allaro hûso hôhost, endi hoscuuordun sprac,
the gramo thurh gelp mikil: «ef thu sîs godes sunu», quađ he,
 «scrîd thi te erđu hinan. Gescriƀan uuas it giu lango,
an bôcun geuuriten, huuô giboden haƀad
is engilun alomahtig fader,
that sie thi at uuege gehuuem uuardos sinđun,
haldad thi undar iro handun. Huuat, thu huuargin ni tharft
 mid thînun fôtun an felis bespurnan,
an hardan stên.» Thô sprac eft the hêlago Crist,
allaro barno bezt: «sô is ôc an bôcun gescriƀan», quađ he,
«that thu te hardo ni scalt hêrran thînes,
fandon thînes frôhan: that nis thi allaro frumono negên.»
 Lêt ina thô an thana thriddean sîđ thana thiodscađon
gibrengen uppan ênan berg then hôhon: thar ina the balouuîso
lêt al oƀarsehan irminthiode,
uuonodsaman uuelon endi uueroldrîki
endi all sulic ôdes, sô thius erđa bihaƀad
 fagororo frumono, endi sprac im thô the fîund angegin,
quađ that he im that al sô gôdlîc forgeƀen uueldi,
hôha heridômos, «ef thu uuilt hnîgan te mi,
fallan te mînun fôtun endi mi for frôhan haƀas,
bedos te mînun barma. Than lâtu ic thi brûcan uuel
 alles thes ôduuelon, thes ic thi hebbiu giôgit hîr.»
Thô ni uuelda thes lêđan uuord lengeron huuîle
hôrean the hêlago Crist, ac he ina fon is huldi fordrêf,
Satanasan forsuuêp, endi sân aftar sprac
allaro barno bezt, quađ that man bedon scoldi
 up te them alomahtigon gode endi im ênum thionon
suuîđo thiolico thegnos managa,
heliđos aftar is huldi: «thar ist thiu helpa gelang
manno gehuuilicun.» Thô giuuêt im the mênscađo,
suuîđo sêragmôd Satanas thanan,
 fîund undar ferndalu. Uuarđ thar folc mikil
fon them alouualdan oƀana te Criste
godes engilo cumen, thie im sîđor iungardôm,
scoldun ambahtscepi aftar lêstien,
thionon thiolîco: sô scal man thiodgode,
 hêrron aftar huldi, heƀancuninge.







  






















  







 



um  






 


 
 XIV
 





 
 



 

Uuas im an them sinuueldi sâlig barn godes
lange huîle, untthat im thô lioƀora uuarđ,
that he is craft mikil cûđien uuolda
uueroda te uuillion. Thô forlêt he uualdes hlêo,
 ênôdies ard endi sôhte im eft erlo gemang,
mâri meginthiode endi manno drôm,
geng im thô bi Iordanes stađe: thar ina Iohannes antfand,
that friđubarn godes, frôhan sînan,
hêlagana heƀencuning, endi them heliđun sagda,
 Iohannes is iungurun, thô he ina gangan gesah:
«thit is that lamb godes, that thar lôsean scal
af thesaro uuîdon uuerold uurêđa sundea,
mancunneas mên, mâri drohtin,
cuningo craftigost.» Krist im forđ giuuêt
 an Galileo land, godes êgan barn,
fôr im te them friundun, thar he afôdit uuas,
tîrlîco atogan, endi talda mid uuordun
Krist undar is cunnie, cuningo rîkeost,
huuô sie scoldin iro selƀoro sundea bôtean,
 hêt that sie im iro harmuuerc manag hreuuan lêtin,
feldin iro firindâdi: «nu is it all gefullot sô,
sô hîr alde man êr huuanna sprâcun,
gehêtun eu te helpu heƀenrîki:
nu is it giu ginâhid thurh thes neriandan craft: thes môtun gi neotan forđ,
 sô huue sô gerno uuili gode theonogean,
uuirkean aftar is uuilleon.» Thô uuarđ thes uuerodes filu,
thero liudeo an lustun: uurđun im thea lêra Cristes,
sô suôtea them gisîđea. He bigan im samnon thô
gumono te iungoron, gôdoro manno,
 uuordspâha uueros. Geng im thô bi ênes uuatares stađe,
that thar habda Iordan aneƀan Galileo land
ênna sê geuuarhtan. Thar he sittean fand
Andreas endi Petrus bi them ahastrôme,
bêđea thea gebrôđar, thar sie an brêd uuatar
 suuîđo niudlîco netti thenidun,
fiscodun im an them flôde. Thar sie that friđubarn godes
bi thes sêes stađe selƀo grôtta,
hêt that sie im folgodin, quađ that he im sô filu uuoldi
godes rîkeas forgeƀen; «al sô git hîr an Iordanes strôme
 fiscos fâhat, sô sculun git noh firiho barn
halon te incun handun, that sie an heƀenrîki
thurh inca lêra lîđan môtin,
faran folc manag.» Thô uuarđ frômôd hugi
bêđiun them gibrôđrun: antkendun that barn godes,
 lioƀan hêrron: forlêtun al saman
Andreas endi Petrus, sô huuat sô sie bi theru ahu habdun,
geuunstes bi them uuatare: uuas im uuilleo mikil,
that sie mid them godes barne gangan môstin,
samad an is gisîđea, scoldun sâliglîco
 lôn antfâhan: sô dôt liudeo so huuilic,
sô thes hêrran uuili huldi githionon,
geuuirkean is uuilleon. Thô sie bi thes uuatares stađe
furđor quâmun, thô fundun sie thar ênna frôdan man
sittean bi them sêuua endi is suni tuuêne,
 Iacobus endi Iohannes: uuârun im iunga man.
Sâtun im thâ gesunfader an ênumu sande uppen,
brugdun endi bôttun bêđium handun
thiu netti niudlîco, thea sie habdun nahtes êr
forsliten an them sêuua. Thar sprac im selƀo tô
 sâlig barn godes, hêt that sie an thana sîđ mid im,
Iacobus endi Iohannes, gengin bêđie,
kindiunge man. Thô uuârun im Kristes uuord
sô uuirđig an thesaro uueroldi, that sie bi thes uuatares stađe
iro aldan fader ênna forlêtun,
 frôdan bi them flôde, endi al that sie thar fehas êhtun,
nettiu endi neglitskipu, gecurun im thana neriandan Krist,
hêlagna te hêrron, uuas im is helpono tharf
te githiononne: sô is allaro thegno gehuuem,
uuero an thesero uueroldi. Thô giuuêt im the uualdandes sunu
 mid them fiuuariun forđ, endi im thô thana fîfton gicôs
Krist an ênero côpstedi, cuninges iungoron,
môdspâhana man: Mattheus uuas he hêtan,
uuas im ambahteo eđilero manno,
scolda thar te is hêrron handun antfâhan
 tins endi tolna; treuua habda he gôda,
âđalandbâri: forlêt al saman
gold endi siluƀar endi geƀa managa,
diurie mêđmos, endi uuarđ im ûses drohtines man;
côs im the cuninges thegn Crist te hêrran,
 milderan mêđomgeƀon, than êr is mandrohtin
unâri an thesero uueroldi: feng im uuôđera thing,
langsamoron râd. Thô uuarđ it allun them liudiun cûđ,
fon allaro burgo gihuuem, huuô that barn godes
samnode gesîđos endi selƀo gesprac
 sô manag uuîslîc uuord endi uuâres sô filu,
torhtes gitôgde endi têcan manag
geuuarhte an thesero uueroldi. Uuas that an is uuordun scîn
iac an is dâdiun sô same, that he drohtin uuas,
himilisc hêrro endi te helpu quam
 an thesan middilgard manno barnun,
liudiun te thesun liohta. 







  






















  







 



um  






 


 
 XV
 





 
 



 

 Oft gededa he that an them lande scîn,
than he thar torhlîco sô manag têcan giuuarhte,
thar he hêlde mid is handun halte endi blinde,
lôsde af theru lêfhêdi liudi manage,
 af sulicun suhtiun, sô than allaro suâroston
an firiho barn fîund biuurpun,
tulgo langsam legar. Thô fôrun thar thie liudi tô
allaro dago gehuuilikes, thar ûsa drohtin uuas
selƀo undar them gisîđie, untthat thar gesamnod uuarđ
 meginfolc mikil managero thiodo,
thoh sie thar alle be gelîcumu gelôƀon ni quâmin.
uueros thurh ênan uuilleon: sume sôhtun sie that uualdandes barn,
armoro manno filu – uuas im âtes tharf –,
that sie im thar at theru menigi mates endi drankes,
 thigidin at theru thiodu; huuand thar uuas manag thegan sô gôd,
thie ira alamosnie armun mannun
gerno gâƀun. Sume uuârun sie im eft Iudeono cunnies,
fêgni folcskepi: uuârun thar gefarana te thiu,
that sie ûses drohtines dâdio endi uuordo
 fâron uuoldun, habdun im fêgnien hugi,
uurêđen uuillion: uuoldun uualdand Crist
alêdien them liudiun, that sie is lêron ni hôrdin,
ne uuendin aftar is uuillion. Suma uuârun sie im eft sô uuîse man,
uuârun im glauuue gumon endi gode uuerđe,
 alesane undar them liudiun, quâmun im tharod be them lêron Cristes,
that sie is hêlag uuord hôrien môstin,
lînon endi lêstien: habdun mid iro gelôƀon te im
fasto gefangen, habdun im ferhten hugi,
uuurđun is thegnos te thiu, that he sie an thioduuelon
 aftar iro êndagon up gebrâhti,
an godes rîki. He sô gerno antfeng
mancunnies manag endi mundburd gihêt
te langaru huîlu, endi mahta sô gilêstien uuel.
Thô uuarđ thar megin sô mikil umbi thana mârion Crist,
 liudio gesamnod: thô gisah he fon allun landun cuman,
fon allun uuîdun uuegun uuerod tesamne
lungro liudio: is lof uuas sô uuîdo
managun gemârid. Thô giuuêt im mahtig self
an ênna berg uppan, barno rîkiost,
 sundar gesittien, endi im selƀo gecôs
tuueliƀi getalda, treuuafta man,
gôdoro gumono, thea he im te iungoron forđ
allaro dago gehuuilikes, drohtin uuelda
an is gesîđskepea simblon hebbean.
 Nemnida sie thô bi naman endi hêt sie im thô nâhor gangan,
Andreas endi Petrus êrist sâna,
gebrôđar tuuêne, endi bêđie mid im,
Iacobus endi Iohannes: sie uuârun gode uuerđe;
mildi uuas he im an is môde; sie uuârun ênes mannes suni
 bêđie bi geburdiun; sie côs that barn godes
gôde te iungoron endi gumono filu,
mâriero manno: Mattheus endi Thomas,
Iudasas tuuêna endi Iacob ôđran,
is selƀes suuiri: sie uuârun fon gisustruonion tuuêm
 cnôsles cumana, Krist endi Iacob,
gôde gadulingos. Thô habda thero gumono thar
the neriendo Krist niguni getalde,
treuuafte man: thô hêt he ôc thana tehandon gangan
selƀo mid them gisîđun: Sîmon uuas he hêtan;
 hêt ôc Bartholomeus an thana berg uppan
faran fan them folke âđrum endi Philippus mid im,
treuuafte man. Thô gengun sie tuueliƀi samad,
rincos te theru rûnu, thar the râdand sat,
managoro mundboro, the allumu mancunnie
 uuiđ hellie gethuuing helpan uuelde,
formon uuiđ them ferne, sô huuem sô frummien uuili
sô lioƀlîka lêra, sô he them liudiun thar
thurh is giuuit mikil uuîsean hogda.







  






















  







 



um  






 


 
 XVI
 





 
 



 

Thô umbi thana neriendon Krist nâhor gengun
 sulike gesîđos, sô he im selƀo gecôs,
uualdand undar them uuerode. Stôdun uuîsa man,
gumon umbi thana godes sunu gerno suuîđo,
uueros an uuilleon: uuas im thero uuordo niud,
thâhtun endi thagodun, huuat im thero thiodo drohtin,
 uueldi uualdand self uuordun cûđien
thesum liudiun te lioƀe. Than sat im the landes hirdi
geginuuard for them gumun, godes êgan barn:
uuelda mid is sprâcun spâhuuord manag
lêrean thea liudi, huuô sie lof gode
 an thesum uueroldrîkea uuirkean scoldin.
Sat im thô endi suuîgoda endi sah sie an lango,
uuas im hold an is hugi hêlag drohtin,
mildi an is môde, endi thô is mund antlôc,
uuîsde mid uuordun uualdandes sunu
 manag mârlîc thing endi them mannum sagde
spâhun uuordun, them the he te theru sprâcu tharod, 
Krist alouualdo, gecoran habda,
huuilike uuârin allaro irminmanno
gode uuerđoston gumono cunnies;
 sagde im thô te sôđan, quađ that thie sâliga uuârin,
man an thesoro middilgardun, thie hêr an iro môde uuârin
 hurh ôdmôdi: «them is that êuuana rîki,
suuîđo hêlaglîc an heƀanuuange
sinlîf fargeƀen.» Quađ that ôc sâlige uuârin
 mâđmundie man: «thie môtun thie mârion erđe,
ofsittien that selƀe rîki.» Quađ that ôc sâlige uuârin,
thie hîr uuiopin iro uuammun dâdi; «thie môtun eft uuillion gebîdan,
frôfre an iro frâhon rîkia. Sâlige sind ôc, the sie hîr frumono gilustid,
rincos, that sie rehto adômien. Thes môtun sie uuerđan an them rîkia drohtines
 gifullit thurh iro ferhton dâdi: sulîcoro môtun sie frumono bicnêgan
thie rincos, thie hîr rehto adômiad, ne uuilliad an rûnun besuuîcan
man, thar sie at mahle sittiad. Sâlige sind ôc them hîr mildi uuirđit
hugi an heliđo briostun: them uuirđit the hêlego drohtin,
mildi mahtig selƀo. Sâlige sind ôc undar thesaro managon thiodu,
 thie hebbiad iro herta gihrênod: thie môtun thane heƀenes uualdand
sehan an sînum rîkea.» Quađ that ôc sâlige uuârin,
«thie the friđusama undar thesumu folke libbiad endi ni uuilliad êniga fehta geuuirken,
saca mid iro selƀoro dâdiun: thie môtun uuesan suni drohtines genemnide,
huuande he im uuil genâdig uuerđen; thes môtun sie niotan lango
 selƀon thes sînes rîkies.» Quađ that ôc sâlige uuârin
thie rincos, the rehto uueldin, «endi thurh that tholod rîkioro manno
heti endi harmquidi: them is ôc an himile eft
godes uuang forgeƀen endi gêstlîc lîf
aftar te êuuandage, sô is io endi ni cumit,
 uuelan uunsames.» Sô habde thô uualdand Crist
for them erlon thar ahto getalda
sâlda gesagda; mid them scal simbla gihuue
himilrîk gehalon, ef he it hebbien uuili,
ettho he scal te êuuandaga aftar tharƀon
 uuelon endi uuillion, sîđor he these uuerold agiƀid,
erđlîbigiscapu, endi sôkit im ôđar lioht
sô liof sô lêđ, sô he mid thesun liudiun hêr
giuuercod an thesoro uueroldi, al sô it thar thô mid is uuordun sagde
Crist alouualdo, cuningo rîkiost
 godes êgen barn iungorun sînun:
«Ge uuerđat ôc sô sâlige», quađ he, «thes iu saca biodat
liudi aftar theson lande endi lêđ sprecat,
hebbiad iu te hosca endi harmes filu
geuuirkiad an thesoro uueroldi endi uuîti gefrummiad,
 felgiad iu firinsprâka endi fîundscepi,
lâgniad iuuua lêra, dôt iu lêđes filu,
harmes thurh iuuuen hêrron. Thes lâtad gi euuan hugi simbla,
lîf an lustun, huuand iu that lôn stendit
an godes rîkia garu, gôdo gehuuilikes,
 mikil endi managfald: that is iu te mêdu fargeƀen,
huuand gi hêr êr biforan arƀid tholodun,
uuîti an thesoro uueroldi. Uuirs is them ôđrun,
giƀiđig grimmora thing, them the hêr gôd êgun,
uuîdan uuorolduuelon: thie forslîtat iro uunnia hêr;
 geniudot sie genôges, sculun eft narouuaro thing
aftar iro hinferdi heliđos tholoian.
Than uuôpian thar uuanscefti, thie hêr êr an uunnion sîn,
libbiad an allon lustun, ne uuilliad thes farlâtan uuiht,
mênigithâhtio, thes sie an iro môd spenit,
 lêđoro gilêstio. Than im that lôn cumid,
uƀil arƀetsam, than sie is thane endi sculun
sorgondi gesehan. Than uuirđid im sêr hugi,
thes sie thesero uueroldes sô filu uuillean fulgengun,
man an iro môdseƀon. Nu sculun gi im that mên lahan,
 uuerean mid uuordun, al sô ic giu nu geuuîsean mag,
seggean sôđlîco, gesîđos mîne,
uuârun uuordun, that gi thesoro uueroldes nu forđ
sculun salt uuesan, sundigero manno,
bôtian iro baludâdi, that sie an betara thing,
 folc farfâhan endi forlâtan fîundes giuuerk,
diuƀales gedâdi, endi sôkean iro drohtines rîki.
Sô sculun gi mid iuuuon lêrun liudfolc manag
uuendean aftar mînon uuilleon. Ef iuuuar than auuirđid huuilic,
farlâtid thea lêra, thea he lêstean scal,
 than is im sô them salte, the man bi sêes stađe
uuîdo teuuirpit: than it te uuihti ni dôg,
ac it firiho barn fôtun spurnat,
gumon an greote. Sô uuirđid them, the that godes uuord scal
mannum mârean: ef he im than lâtid is môd tuuehon,
 that hi ne uuillea mid hluttro hugi te heƀenrîkea
spanen mid is sprâcu endi seggean spel godes,
ac uuenkid thero uuordo, than uuirđid im uualdand gram,
mahtig môdag, endi sô samo manno barn;
uuirđid allun than irminthiodun,
 liudiun alêđid, ef is lêra ni dugun.»







  






















  







 



um  






 


 
 XVII
 





 
 



 

So sprac he thô spâhlîco endi sagda spel godes,
lêrde the landes uuard liudi sîne
mid hluttru hugi. Heliđos stôdun,
gumon umbi thana godes sunu gerno suîđo,
 uueros an uuilleon: uuas im thero uuordo niud,
thâhtun endi thagodun, gihôrdun thesoro thiodo drohtin
seggean êu godes eldibarnun;
gihêt im heƀenrîki endi te them heliđun sprac:
«ôc mag ic iu seggean, gesîđos mîna,
 uuârun uuordun, that gi thesoro uueroldes nu forđ
sculun lioht uuesan liudio barnun,
fagar mid firihun oƀar folc manag,
uulitig endi uunsam: ni mugun iuuua uuerk mikil
biholan uuerđan, mid huuilico gi sea hugi cûđeat:
 than mêr the thiu burg ni mag, thiu an berge stâđ,
hô holmkliƀu, biholen uuerđen,
uurisilîc giuuerc, ni mugun iuuua uuord than mêr
an thesoro middilgard mannum uuerđen,
iuuua dâdi bidernit. Dôt, sô ic iu lêriu:
 lâtad iuuua lioht mikil liudiun skînan,
manno barnun, that sie farstandan iuuuan môdseƀon,
iuuua uuerc endi iuuuan uuilleon, endi thes uualdand god
mit hluttro hugi, himiliscan fader,
loƀon an thesumu liohte, thes he iu sulica lêra fargaf.
 Ni scal neoman lioht, the it haƀad, liudiun dernean,
te hardo behuuelƀean, ac he it hôho scal
an seli settean, that thea gesehan mugin
alla gelico, thea thar inna sind,
heliđos an hallu. Than halt ni sculun gi iuuua hêlag uuord
 an thesumu landskepa liudiun dernien,
heliđcunnie farhelan, ac ge it hôho sculun
brêdean, that gibod godes, that it allaro barno gehuuilic,
oƀar al thit landscepi liudi farstandan
endi sô gefrummien, sô it an forndagun
 tulgo uuîse man uuordun gesprâcun,
than sie thana aldan êuu erlos heldun,
endi ôc sulicu suuîđor, sô ic iu nu seggean mag,
alloro gumono gehuuilic gode thionoian,
than it thar an them aldom êuua gebeode.
 Ni uuâniat gi thes mit uuihtiu, that ic bi thiu an thesa uuerold quâmi,
that ic thana aldan êu irrien uuillie,
fellean undar thesumu folke eftho thero forasagono
uuord uuiđaruuerpen, thea hêr sô giuuârea man
barlîco gebudun. Êr scal bêđiu tefaran,
 himil endi erđe, thiu nu bihlidan standat,
êr than thero uuordo uuiht bilîƀa
unlêstid an thesumu liohte, thea sie thesum liudiun hêr
uuârlîco gebudun. Ni quam ic an thesa uuerold te thiu,
that ic feldi thero forasagono uuord, ac ic siu fullien scal,
 ôkion endi nîgean eldibarnum,
thesumu folke te frumu. That uuas forn gescriƀan
an them aldon êo – ge hôrdun it oft sprecan
uuorduuîse man –: sô huue sô that an thesoro uueroldi gidôt,
that he âđrana aldru bineote,
 lîƀu bilôsie, them sculun liudio barn
dôd adêlean. Than uuilleo ic it iu diopor nu,
furđur bifâhan: sô huue sô ina thurh fîundskepi,
man uuiđar ôđrana an is môdseƀon
bilgit an is breostun – huuand sie alle gebrôđar sint,
 sâlig folc godes, sibbeon bitengea,
man mid mâgskepi –, than uuirđit thoh huue ôđrumu an is môde sô gram,
lîbes uueldi ina bilôsien, of he mahti gilêstien sô:
than is he sân afêhit endi is thes ferahas scolo,
al sulikes urdêlies sô the ôđar uuas,
 the thurh is handmegin hôƀdo bilôsde
erl ôđarna. Ôc is an them êo gescriƀan
uuârun uuordun, sô gi uuiton alle,
than man is nâhiston niudlîco scal
minnian an is môde, uuesen is mâgun hold,
 gadulingun gôd, uuesen is geƀa mildi,
frâhon is friunda gehuuane, endi scal is fîund hatan,
uuiđerstanden them mid strîdu endi mid starcu hugi,
uuerean uuiđar uurêđun. Than seggeo ic iu te uuâron nu,
fullîcur for thesumu folke, that gi iuuua fîund sculun
 minneon an iuuuomu môde, sô samo sô gi iuuua mâgos dôt,
an godes namon. Dôt im gôdes filu,
tôgeat im hluttran hugi, holda treuua,
liof uuiđar ira lêđe. That is langsam râd
manno sô huuilicumu, sô is môd te thiu
 geflîit uuiđar is fîunde. Than môtun gi thea fruma êgan,
that gi môtun hêten heƀencuninges suni,
is blîđi barn. Ne mugun gi iu betaran râd
geuuinnan an thesoro uueroldi. Than seggio ic iu te uuâron ôc,
barno gehuilicum, that gi ne mugun mid gibolgono hugi
 iuuuas gôdes uuiht te godes hûsun
uualdande fargeƀan, that it imu uuirđig sî
te antfâhanne, sô lango sô thu fîundskepies uuiht,
uuiđer ôđran man inuuid hugis.
Êr scalt thu thi simbla gesônien uuiđ thana sacuualdand,
 gemôdi gimahlean: sîđor maht thu mêđmos thîna
te them godes altere ageƀan: than sind sie themu gôdan uuerđe,
heƀencuninge. Mêr sculun gi aftar is huldi thionon,
godes uuilleon fulgân, than ôđra Iudeon duon,
ef gi uuilleat êgan êuuan rîki,
 sinlîf sehan. Ôc scal ic iu seggean noh,
huuô it thar an them aldon êo gebiudid,
that ênig erl ôđres idis ni bisuuîca,
uuîf mid uuammu. Than seggio ic iu te uuâron ôc,
that thar man is siuni mugun suuîđo farlêdean
 an mirki mên, ef hi ina lâtid is môd spanen,
that he beginna thero girnean, thiu imu gegangan ni scal.
Than haƀed he an imu selƀon sân sundea geuuarhta,
geheftid an is hertan helliuuîti.
Ef than thana man is siun uuili ettha is suîđare hand
 farlêdien is liđo huuilic an lêđan uueg,
than is erlo gehuuem ôđar betara,
firiho barno, that he ina fram uuerpa
endi thana liđ lôsie af is lîchamon
endi ina âno cuma up te himile,
 than he sô mid allun te them inferne,
huuerƀe mid sô hêlun an helligrund.
Than mênid thiu lêfhêd, that ênig liudeo ni scal
farfolgan is friunde, ef he ina an firina spanit,
suâs man an saca: than ne sî he imu eo sô suuîđo an sibbiun bilang,
 ne iro mâgskepi sô mikil, ef he ina an morđ spenit,
bêdid baluuuerco; betera is imu than ôđar,
that he thana friund fan imu fer faruuerpa,
mîđe thes mâges endi ni hebbea thar êniga minnea tô,
that he môti êno up gestîgan
 hô himilrîki, than sie helligethuing,
brêd baluuuîti bêđea gisôkean,
uƀil arƀidi. 







  






















  







 



um  






 


 
 XVIII
 





 
 



 

 Ôc is an them êo gescriƀan
uuârun uuordun, sô gi uuitun alle,
that mîđe mênêđos mancunnies gehuuilic,
 ni forsuerie ina selƀon, huuand that is sundie te mikil,
farlêdid liudi an lêđan uueg.
Than uuilleo ic iu eft seggean, than sân ni suerea neoman
ênigan êđstaf eldibarno,
ne bi himile themu hôhon, huuand that is thes hêrron stôl,
 ne bi erđu thar undar, huuand that is thes alouualdon
fagar fôtscamel, nec ênig firiho barno
ne suuerea bi is selƀes hôƀde, huuand he ni mag thar ne suuart ne huuît
ênig hâr geuuirkean, bûtan sô it the hêlago god,
gemarcode mahtig; bethiu sculun mîđan filu
 erlos êđuuordo. Sô huue sô it ofto dôt,
sô uuirđid is simbla uuirsa, huuand he imu giuuardon ni mag.
Bithiu scal ic iu nu te uuârun uuordun gibeodan,
that gi neo ne suerien suuîđoron êđos,
mêron met mannun, bûtan sô ic iu mid mînun hêr
 suuîđo uuârlico uuordun gebiudu:
ef man huuemu saca sôkea, biseggea that uuâre,
queđe iâ, gef it sî, geha thes thar uuâr is,
queđe nên, af it nis, lâta im genôg an thiu;
sô huat sô is mêr oƀar that man gefrummiad,
 sô cumid it al fan uƀile eldibarnun,
that erl thurh untreuua ôđres ni uili
uuordo gelôƀian. Than seggio ic iu te uuâron ôc,
huuô it thar an them aldon êo gebiudit:
sô hue sô ôgon genimid ôđres mannes,
 lôsid af is lîchaman, ettha is liđo huilican,
that he it eft mid is selƀes scal sân antgelden
mid gelîcun liđion. Than uuillio ic iu lêrian nu,
that gi sô ni uurecan uurêđa dâdi,
ac that gi thurh ôdmôdi al gethologian
 uuîties endi uuammes, sô huat sô man iu an thesoro uueroldi gedôe.
Dôe alloro erlo gehuilic ôđrom manne
frume endi gefôri, sô he uuillie, that im firiho barn
gôdes angegin dôen. Than uuirđit im god mildi,
liudio sô huilicum, sô that lêstien uuili.
 Êrod gi arme man, dêliad iuuan ôduuelon
undar thero thurftigon thiodu; ne rôkead, huueđar gi is ênigan thanc antfâhan
eftho lôn an thesoro lêhneon uueroldi, ac huggeat te iuuuomu leoƀon hêrran
thero geƀono te gelde, that sie iu god lôno,
mahtig mundboro, sô huuat sô gi is thurh is minnes gidôt.
 Ef thu than geƀogean uuili gôdun mannun
fagare fehoscattos, thar thu eft frumono hugis
mêr antfâhan, te huuî haƀas thu thes êniga mêda fon gode
ettha lôn an themu is liohte? huuand that is lêhni feho.
Sô is thes alles gehuuat, the thu ôđrun geduos
 liudeon te leoƀe, thar thu hugis eft gelîc neman
thero uuordo endi thero uuerco: te huuî uuêt thi thes ûsa uualdand thanc,
thes thu thîn sô bifilhis endi antfâhis eft than thu uuili?
Iuuuan ôđuuelon geƀan gi them armun mannun,
the ina iu an thesoro uueroldi ne lônon endi rômot te iuuues uualdandes rîkea.
 Te hlûd ni dô thu it, than thu mid thînun handun bifelhas
thîna alamosna themu armon manne, ac dô im thurh ôdmôdien
gerno thurh godes thanc: than môst thu eft geld niman,
suuîđo lioflîc lôn, thar thu is lango bitharft,
fagaroro frumono. Sô huuat sô thu is sô thurh ferhtan hugi
 darno gedêleas, – so is ûsumu drohtine uuerđ –
ne galpo thu far thînun geƀun te suuîđo, noh ênig gumono ne scal,
that siu im thurh îdale hrôm eft ni uuerđe
lêđlîco farloren. Thanna thu scalt lôn nemen
fora godes ôgun gôdero uuerco.
 Ôc scal ic iu gebeodan, than gi uuilliad te bedu hnîgan
endi uuilliad te iuuuomu hêrron helpono biddean,
that he iu alâte lêđes thinges,
thero sacono endi thero sundeono, thea gi iu selƀon hîr
uurêđa geuuirkead, that gi it than for ôđrumu uuerode ni duad:
 ni mâread it far menigi, that iu thes man ni loƀon,
ni diurean thero dâdeo, that gi iuuues drohtines gibed
thurh that îdala hrôm al ne farleosan.
Ac than gi uuillean te iuuuomo hêrron helpono biddean,
thiggean theolîco, – thes iu is tharf mikil –
 that iu sigidrohtin sundeono tômea,
than dôt gi that sô darno: thoh uuêt it iuuue drohtin self
hêlag an himile, huuand imu nis biholan neouuiht
ne uuordo ne uuerco. He lâtid it than al geuuerđan sô,
sô gi ina than biddiad, than gi te thero bedo hnîgad
 mid hluttru hugi.» Heliđos stôdun,
gumon umbi thana godes sunu gerno suuîđo,
uueros an uuilleon: uuas im thero uuordo niud,
thâhtun endi thagodun, uuas im tharf mikil,
that sie that eft gehogdin, that im that hêlaga barn
 an thana forman siđ filu mid uuordun
torhtes getalde. Thô sprac im eft ên thero tuueliƀio angegin,
glauuuoro gumono, te them godes barne:







  






















  







 



um  






 


 
 XIX
 





 
 



 

«Hêrro the gôdo», quađ he, «ûs is thînoro huldi tharf,
te giuuirkenne thînna uuilleon, endi ôc thînoro uuordo sô self,
 allaro barno bezt, that thu ûs bedon lêres,
iungoron thîne, sô Iohannes duot,
diurlîc dôperi, dago gehuuilicas
is uuerod mid uuordun, huuî sie uualdand sculun,
gôdan grôtean. Dô thîna iungorun sô self:
 gerihti ûs that gerûni.» Thô habda eft the rîkeo garu
sân aftar thiu, sunu drohtines,
gôd uuord angegin: «Than gi god uuillean», quađ he,
«uueros mid iuuuon uuordun uualdand grôtean,
allaro cuningo craftigostan, than queđad gi, sô ic iu lêriu:
 Fadar ûsa firiho barno,
thu bist an them hôhon himila rîkea,
geuuîhid sî thîn namo uuordo gehuuilico.
Cuma thîn craftag rîki.
Uuerđa thîn uuilleo oƀar thesa uuerold alla,
 sô sama an erđo, sô thar uppa ist
an them hôhon himilo rîkea.
Gef ûs dago gehuuilikes râd, drohtin the gôdo,
thîna hêlaga helpa, endi alât ûs, heƀenes uuard,
managoro mênsculdio, al sô uue ôđrum mannum dôan.
 Ne lât ûs farlêdean lêđa uuihti
sô forđ an iro uuilleon, sô uui uuirđige sind,
ac help ûs uuiđar allun uƀilon dâdiun.
Sô sculun gi biddean, than gi te bede hnîgad
uueros mid iuuuom uuordun, that iu uualdand god
 lêđes alâte an leutcunnea.
Ef gi than uuilliad alâtan liudeo gehuuilicun
thero sacono endi thero sundeono, the sie uuiđ iu selƀon hîr
uurêđa geuuirkeat, than alâtid iu uualdand god,
fadar alamahtig firinuuerk mikil,
 managoro mênsculdeo. Ef iu than uuirđid iuuua môd te starc,
that gi ne uuileat ôđrun erlun alâtan,
uueron uuamdâdi, than ne uuil iu ôc uualdand god
grimuuerc fargeƀan, ac gi sculun is geld niman,
suîđo lêđlic lôn te languru huuîlu,
 alles thes unrehtes, thes gi ôđrum hîr
gilêstead an thesumu liohte endi than uuiđ liudeo barn
thea saca ni gisônead, êr gi an thana sîđ faran,
uueros fon thesoro uueroldi. Oc scal ic iu te uuârun seggean,
huuô gi lêstean sculun lêra mîna:
 than gi iuuua fastonnea frummean uuillean,
minson iuuua mêndâdi, than ni duad gi that te managom cûđ,
ac mîđad is far ôđrum mannun: thoh uuêt mahtig god,
uualdand iuuuan uuillean, thoh iu uuerod ôđar,
liudio barn ne loƀon. He gildid is iu lôn aftar thiu,
 iuuua hêlag fadar an himilrîkea,
thes ge im mid sulicum ôdmôdea, erlos theonod,
sô ferhtlîco undar thesumu folke. Ne uuilleat feho uuinnan
erlos an unreht, ac uuirkead up te gode
man aftar mêdu: that is mêra thing,
 than man hîr an erđu ôdag libbea,
uueroldscattes geuuono. Ef gi uuilliad mînun uuordun hôrean,
than ne samnod gi hîr sinc mikil siloƀres ne goldes
an thesoro middilgard, mêđomhordes,
huuand it rotat hîr an roste, endi regintheoƀos farstelad,
 uurmi auuardiad, uuirđid that giuuâdi farslitan,
tigangid the golduuelo. Lêstead iuuua gôdon uuerc,
samnod iu an himile hord that mêra,
fagara fehoscattos: that ni mag iu ênig fîund beniman,
neuuiht anuuendean, huuand the uuelo standid
 garu iu tegegnes, sô huat sô gi gôdes tharod,
an that himilrîki hordes gesamnod,
heliđos thurh iuuua handgeƀa, endi hebbead tharod iuuuan hugi fasto;
huuand thar ist alloro manno gihuues môdgethâhti,
hugi endi herta, thar is hord ligid,
 sinc gesamnod. Nis eo sô sâlig man,
that mugi an thesoro brêdon uuerold bêđiu anthengean,
ge that hi an thesoro erđo ôdog libbea,
an allun uueroldlustun uuesa, ge thoh uualdand gode
te thanke getheono: ac he scal alloro thingo gihuues
 simbla ôđarhuueđar ên farlâtan
ettho lusta thes lîchamon ettho lîf êuuig.
Bethiu ni gornot gi umbi iuuua gegaruuui, ac huggead te gode fasto,
ne mornont an iuuuomu môde, huuat gi eft an morgan sculin
etan eftho drinkan ettho an hebbean
 uueros te geuuêdea: it uuêt al uualdand god,
huues thea bithurƀun, thea im hîr thionod uuel,
folgod iro frôhan uuilleon. Huuat, gi that bi thesun fuglun mugun
uuârlîco undaruuitan, thea hîr an thesoro uueroldi sint,
farad an feđarhamun: sie ni cunnun ênig feho uuinnan,
 thoh giƀid im drohtin god dago gehuuilikes
helpa uuiđar hungre. Ôc mugun gi an iuuuom hugi marcon,
uueros umbi iuuua geuuâdi, huuô thie uurti sint
fagoro gefratoot, thea hîr an felde stâd,
berhtlîco geblôid: ne mahta the burges uuard,
 Salomon the suning, the habda sinc mikil,
mêđomhordas mêst, thero the ênig man êhti,
uuelono geuunnan endi allaro geuuâdeo cust, –
thoh ni mohte he an is lîƀe, thoh he habdi alles theses landes geuuald,
auuinnan sulic geuuâdi, sô thiu uurt haƀad,
 thiu hîr an felde stâd fagoro gegariuuit,
lilli mid sô lioflîcu blômon: ina uuâdit the landes uualdand
hêr fan heƀenes uuange. Mêr is im thoh umbi thit heliđo cunni,
liudi sint im lioƀoron mikilu, thea he im an thesumu lande geuuarhte,
uualdand an uuilleon sînan. Bethiu ne thurƀon gi umbi iuuua geuuâdi sorgon,
 ne gornot gi umbi iuuua gegariuui te suuîđo: god uuili is alles râdan,
helpan fan heƀenes uuange, ef gi uuilliad aftar is huldi theonon.
Gerot gi simbla êrist thes godes rîkeas, endi than duat aftar them is gôdun uuercun,
rômod gi rehtoro thingo: than uuili iu the rîkeo drohtin
geƀon mid alloro gôdu gehuuilicu, ef gi im thus fulgangan uuillead,
 sô ic iu te uuârun hîr uuordun seggeo.







  






















  







 



um  






 


 
 XX
 





 
 



 

Ne sculun gi ênigumu manne unrehtes uuiht,
derƀies adêlean, huuand the dôm eft cumid
oƀar thana selƀon man, thar it im te sorgon scal,
uuerđan them te uuîtea, the hîr mid is uuordun gesprikid
 unreht ôđrum. Neo that iuuuar ênig ne dua
gumono an thesom gardon geldes ettho côpes,
that hi unreht gimet ôđrumu manne
mênful maco, huuand it simbla môtean scal
erlo gehuuilicomu, sulic sô he it ôđrumu gedôd,
 sô cumid it imu eft tegegnes, thar he gerno ne uuili
gesehan is sundeon. Ôc scal ic iu seggean noh,
huuar gi iu uuardon sculun uuîteo mêsta,
mênuuerc manag: te huuî scalt thu ênigan man besprekan,
brôđar thînan, that thu undar is brâhon gesehas
 halm an is ôgon, endi gehuggean ni uuili
thana suâran balcon, the thu an thînoro siuni haƀas,
hard trio endi heƀig. Lât thi that an thînan hugi fallan,
huuô thu thana êrist alôseas: than skînid thi lioht beforan,
ôgun uuerđad thi geoponot; than maht thu aftar thiu
 suâses mannes gesiun sîđor gebôtean,
gehêlean an is hôƀde. Sô mag that an is hugi mêra
an thesoro middilgard manno gehuuilicumu,
uuesan an thesoro uueroldi, that hi hîr uuammas geduot,
than hi ahtogea ôđres mannes
 saca endi sundea, endi haƀad im selƀo mêr
firinuuerco gefrumid. Ef he uuili is fruma lêstean,
than scal hi ina selƀon êr sundeono atômean,
lêđuuerco lôson: sîđor mag hi mid is lêrun uuerđan
heliđun te helpu, sîđor hi ina hluttran uuêt,
 sundeono sicoran. Ne sculun gi suînum teforan
iuuua meregrîton macon ettho mêđmo gestriuni,
hêlag halsmeni, huuand siu it an horu spurnat,
suluuiad an sande: ne uuitun sûƀreas geskêđ,
fagaroro fratoo. Sulic sint hîr folc manag,
 the iuuua hêlag uuord hôrean ne uuillead,
fulgangan godes lêrun: ne uuitun gôdes geskêđ,
ac sind im lâri uuord leoƀoron mikilu,
umbitharƀi thing, thanna theotgodes
uuerc endi uuilleo. Ne sind sie uuirđige than,
 that sie gehôrean iuuua hêlag uuord, ef sie is ne uuillead an iro hugi thenkean,
ne lînon ne lêstean. Them ni seggean gi iuuuoro lêron uuiht,
that gi thea sprâca godes endi spel managu
ne farleosan an them liudiun, thea thar ne uuillean gilôƀean tô,
uuâroro uuordo. Ôc sculun gi iu uuardon filu
 listiun undar thesun liudiun, thar gi aftar thesumu lande farad,
that iu thea luggeon ne mugin lêron besuîcan
ni mid uuordun ni mid uuercun. Sie cumad an sulicom geuuâdeon te iu,
fagoron fratoon: thoh hebbead sie fêcnan hugi:
thea mugun gi sân antkennean, sô gi sie cuman gesead:
 sie sprecad uuîslîc uuord, thoh iro uuerc ne dugin,
thero thegno gethâhti. Huuand gi uuitun, that eo an thorniun ne sculun
uuînberi uuesan eftha uuelon eouuiht,
fagororo fruhteo, nec ôc fîgun ne lesad
heliđos an hiopon. That mugun gi undarhuggean uuel,
 that eo the uƀilo bôm, thar he an erđu stâd,
gôden uuastum ne giƀid, nec it ôc god ni gescôp,
that the gôdo bôm gumono barnun
bâri bittres uuiht, ac cumid fan alloro bâmo gehuilicumu
sulic uuastom te thesero uueroldi, sô im fan is uurteon gedregid,
 ettha berht ettha bittar. That mênid thoh breosthugi,
managoro môdseƀon manno cunnies,
huuô alloro erlo gehuilic ôgit selƀo,
meldod mid is mûđu, huilican he môd haƀad,
hugi umbi is herte: thes ni mag he farhelan eouuiht,
 ac cumit fan them uƀilan man inuuidrâdos,
bittara balusprâca, sulic sô hi an is breostun haƀad
geheftid umbi is herte: simbla is hugi cûđid,
is uuilleon mid is uuordun, endi farad is uuerc aftar thiu.
Sô cumit fan themu gôdan manne glau anduuordi,
 uuîslîc fan is geuuittea, that hi simbla mid is uuordu gesprikid,
man mid is mîđu sulic, sô he an is môde haƀad
hord umbi is herte. Thanan cumad thea hêlagan lêra,
suuîđo uunsam uuord, endi sculun is uuerc aftar thiu
theodu gethîhan, thegnun managun
 uuerđan te uuilleon, al sô it uualdand self
gôdun mannun fargiƀid, god alomahtig,
himilisc hêrro, huand sie âno is helpa ni mugun
ne mid uuordun ne mid uuercun uuiht athengean
gôdes an thesun gardun. Bethiu sculun gumono barn
 an is ênes craft alle gilôƀean.







  






















  







 



um  






 


 
 XXI
 





 
 



 

Ôc scal ic iu uuîsean, huuô hîr uuegos tuêna
liggead an thesumu liohte, thea farad liudeo barn,
al irminthiod. Thero is ôđar sân
uuîd strâta endi brêd, – farid sie uuerodes filu,
 mancunnies manag, huand sie tharod iro môd spenit,
uueroldlusta uueros – thiu an thea uuirson hand
liudi lêdid, thar sie te farlora uuerđad,
heliđos an helliu, thar is hêt endi suart,
egislîc an innan: ôđi is tharod te faranne
 eldibarnun, thoh it im at themu endie ni dugi.
Than ligid eft ôđar engira mikilu
uueg an thesoro uueroldi, ferid ina uuerodes lût,
fâho folcskepi: ni uuilliad ina firiho barn
gerno gangan, thoh he te godes rîkea,
 an that êuuiga lîf, erlos lêdea.
Than nimad gi iu thana engean: thoh he sô ôđi ne sî
firihon te faranne, thoh scal hi te frumu uuerđan
sô huuemu sô ina thurhgengid, sô scal is geld niman,
suuîđo langsam lôn endi lîf êuuig,
 diurlîcan drôm. Eo gi thes drohtin sculun,
uualdand biddien, that gi thana uueg môtin
fan foran antfâhan endi forđ thurh gigangan
an that godes rîki. He ist garu simbla
uuiđar thiu te geƀanne, the man ina gerno bidid,
 fergot firiho barn. Sôkead fadar iuuuan
up te themu êuuinom rîkea: than môtun gi ina aftar thiu
te iuuuoru frumu fîđan. Cûđead iuuua fard tharod
at iuuuas drohtines durun: than uuerđad iu andôn aftar thiu,
himilportun anthlidan, that gi an that hêlage lioht,
 an that godes rîki gangan môtun,
sinlîf sehan. Ôc scal ic iu seggean noh
far thesumu uuerode allun uuârlîc biliđi,
that alloro liudeo sô huilic, sô thesa mîna lêra uuili
gehaldan an is herton endi uuil iro an is hugi athenkean,
 lêstean sea an thesumu lande, the gilîco duot
uuîsumu manne, the giuuit haƀad,
horsca hugiskefti, endi hûsstedi kiusid
an fastoro foldun endi an felisa uppan
uuêgos uuirkid, thar im uuind ni mag,
 ne uuâg ne uuatares strôm uuihtiu getiunean,
ac mag im thar uuiđ ungiuuidereon allun standan
an themu felise uppan, huand it sô fasto uuarđ
gistellit an themu stêne: anthaƀad it thiu stedi niđana,
uuređid uuiđar uuinde, that it uuîcan ni mag.
 Sô duot eft manno sô huilic, sô thesun mînun ni uuili
lêrun hôrien ne thero lêstien uuiht,
sô duot the unuuîson erla gelîco,
ungeuuittigon uuere, the im be uuatares stađe
an sande uuili selihûs uuirkean,
 thar it uuestrani uuind endi uuâgo strôm,
sêes ûđeon teslâad; ne mag im sand endi greot
geuuređien uuiđ themu uuinde, ac uuirđid teuuorpan than,
tefallen an themu flôde, huand it an fastoro nis
erđu getimbrod. Sô scal allaro erlo gehues
 uuerc gethîhan uuiđar thiu, the hi thius mîn uuord frumid,
haldid hêlag gebod.» Thô bigunnun an iro hugi uundron
meginfolc mikil: gehôrdun mahtiges godes
lioflîca lêra; ne uuârun an themu lande geuuno,
that sie eo fan sulicun êr seggean gehôrdin
 uuordun ettho uuercun. Farstôdun uuîse man,
that he sô lêrde, liudeo drohtin,
uuârun uuordun, sô he geuuald habde,
allun them ungelîco, the thar an êrdagun
undar them liudskepea lêreon uuârun
 acoran undar themu cunnie: ne habdun thiu Cristes uuord
gemacon mid mannun, the he far thero menigi sprac,
gebôd uppan themu berge. 







  






















  







 



um  






 


 
 XXII
 





 
 



 

 He im thô bêđiu befal
ge te seggennea sînom uuordun,
huuô man himilrîki gehalon scoldi,
 uuîdbrêdan uuelan, gia he im geuuald fargaf,
that sie môstin hêlean halte endi blinde,
liudeo lêfhêdi, legarbed manag,
suâra suhti, giac he im selƀo gebôd,
that sie at ênigumu manne mêde ne nâmin,
 diurie mêđmos: «gehuggead gi», quađ he, – «huand iu is thiu dâd cuman,
that geuuit endi the uuîsdôm, endi iu thea geuuald fargiƀid
alloro firiho fadar, sô gi sie ni thurƀun mid ênigo feho côpon,
mêdean mid ênigun mêđmun, – sô uuesat gi iro mannun forđ
an iuuuon hugiskeftiun helpono mildea,
 lêread gi liudio barn langsamna râd,
fruma forđuuardes; firinuuerc lahad,
suâra sundeo. Ne lâtad iu siloƀar nec gold
uuihti thes uuirđig, that it eo an iuuua geuuald cuma,
fagara fehoscattos: it ni mag iu te ênigoro frumu huuergin,
 uuerđan te ênigumu uuilleon. Ne sculun gi geuuâdeas than mêr
erlos êgan, bûtan sô gi than an hebbean,
gumon te gareuuea, than gi gangan sculun
an that gimang innan. Neo gi umbi iuuuan meti ni sorgot,
leng umbi iuuua lîfnare, huand thene lêreand sculun
 fôdean that folcskepi: thes sint thea fruma uuerđa,
leoƀlîkes lônes, the hi them liudiun sagad.
Uuirđig is the uurhteo, that man ina uuel fôdea,
thana man mid môsu, the sô managoro scal
seola bisorgan endi an thana sîđ spanen,
 gêstos an godes uuang. That is grôtara thing,
that man bisorgon scal seolun managa,
huô man thea gehalde te heƀenrîkea,
than man thene lîchamon liudibarno
môsu bimorna. Bethiu man sculun
 haldan thene holdlîco, the im te heƀenrîkea
thene uueg uuîsit endi sie uuamscađun,
feondun uuitfâhit endi firinuuerc lahid,
suâra sundeon. Nu ic iu sendean scal
aftar thesumu landskepie sô lamb undar uulƀos:
 sô sculun gi undar iuuua fîund faren, undar filu theodo,
undar mislîke man. Hebbead iuuuan môd uuiđar them
sô glauuan tegegnes, sô samo sô the gelouuo uurm,
nâdra thiu fêha, thar siu iro nîđskepies,
uuitodes uuânit, that man iu undar themu uuerode ne mugi
 besuîcan an themu sîđe. Far thiu gi sorgon sculun,
that iu thea man ni mugin môdgethâhti,
uuillean auuardien. Uuesat iu so uuara uuiđar thiu,
uuiđ iro fêcneon dâdiun, sô man uuiđar fîundun scal.
Than uuesat gi eft an iuuuon dâdiun dûƀon gelîca,
 hebbead uuiđ erlo gehuene ênfaldan hugi,
mildean môdseƀon, that thar man negên
thurh iuuua dâdi bedrogan ne uuerđe,
besuican thurh iuuua sundea. Nu sculun gi an thana sîđ faran,
an that ârundi: thar sculun gi arƀidies sô filu
 getholon undar theru thiod endi gethuing sô samo
manag endi mislîc, huand gi an mînumu namon
thea liudi lêreat. Bethiu sculun gi thar lêđes filu
fora uueroldcuningun, uuîteas antfâhan.
Oft sculun gi thar for rîkea thurh thius mîn rehtun uuord
 gebundane standen endi bêđiu gethologean,
ge hosc ge harmquidi: umbi that ne lâtad gi iuuuan hugi tuîflon,
seƀon suîcandean: gi ni thurƀun an ênigun sorgun uuesan
an iuuuomu hugi huergin, than man iu for thea hêri forđ
an thene gastseli gangan hêtid,
 huat gi im than tegegnes sculin gôdoro uuordo,
spâhlîcoro gesprecan, huand iu thiu spôt cumid,
helpe fon himile, endi sprikid the hêlogo gêst,
mahtig fon iuuuomu munde. Bethiu ne andrâdad gi iu thero manno nîđ
ne forhteat iro fîundskepi: thoh sie hebbean iuuuas ferahes geuuald,
 that sie mugin thene lîchamon lîƀu beneotan,
aslaan mid suerde, thoh sie theru seolun ne mugun
uuiht auuardean. Antdrâdad iu uualdand god,
forhtead fader iuuuan, frummiad gerno
is gebodskepi, huuand hi haƀad bêđies giuuald,
 liudio lîƀes endi ôc iro lîchamon
gec thero seolon sô self: ef gi iuuua an them sîđe tharot
farliosat thurh thesa lêra, than môtun gi sie eft an themu liohte godes
beforan fîđan, huuand sie fader iuuua,
haldid hêlag god an himilrîkea.







  






















  







 



um  






 


 
 XXIII
 





 
 



 

Ne cumat thea alle te himile, thea the hîr hrôpat te mi
manno te mundburd. Managa sind thero,
thea uuilliad alloro dago gehuilikes te drohtine hnîgan,
hrôpad thar te helpu endi huggead an ôđar,
uuirkead uuamdâdi: ne sind im than thiu uuord fruma,
 ac thea môtun huerƀan an that himiles lioht,
gangan an that godes rîki, thea thes gerne sint,
that sie hîr gefrummien fader alauualdan
uuerc endi uuilleon. Thea ni thurƀun mid uuordun sô fîlu
hrôpan te helpu, huanda the hêlogo god
 uuêt alloro manno gehues môdgethâhti,
uuord endi uuilleon, endi gildid im is uuerco lôn.
Bethiu sculun gi sorgon, than gi an thene sîđ farad,
huô gi that ârundi ti endea bebrengen.
Than gi lîđan sculun aftar thesumu landskepea,
 uuîdo aftar thesoro uueroldi, al sô iu uuegos lêdiad,
brêd strâta te burg, simbla sôkiad gi iu thene bezton sân
man undar theru menegi endi cûđead imu iuuuan môđseƀon
uuârun uuordun. Ef sie than thes uuirđige sint,
that sie iuuua gôdun uuerc gerno gelêstien
 mid hluttru hugi, than gi an themu hûse mid im
uuonod an uuilleon endi im uuel lônod,
geldad im mid gôdu endi sie te gode selƀon
uuordun geuuîhad endi seggead im uuissan friđu,
hêlaga helpa heƀencuninges.
 Ef sie than sô sâliga thurh iro selƀoro dâd
uuerđan ni môtun, that sie iuuua uuerc frummien,
lêstien iuuua lêra, than gi fan them liudiun sân,
farad fan themu folke, – the iuuua friđu huuirƀid
eft an iuuuoro selƀoro sîđ, – endi lâtad sie mid sundiun forđ,
 mid baluuuercun bûan endi sôkiad iu burg ôđra,
mikil manuuerot, endi ne lâtad thes melmes uuiht
folgan an iuuuom fôtun, thanan the man iu antfâhan ne uuili,
ac scuddiat it fan iuuuon scôhun, that it im eft te scamu uuerđe,
themu uuerode te geuuitskepie, that iro uuillio ne dôg.
 Than seggeo ic iu te uuârun, sô huan sô thius uuerold endiad
endi the mâreo dag oƀar man farid,
that than Sodomoburg, thiu hîr thurh sundeon uuarđ
an afgrundi êldes craftu,
fiuru bifallen, that thiu than haƀad friđu mêran,
 mildiran mundburd, than thea man êgin,
the iu hîr uuiđaruuerpat endi ne uuilliad iuuua uuord frummien.
Sô hue sô iu than antfâhit thurh ferhtan hugi,
thurh mildean môd, sô haƀad mînan forđ
uuilleon geuuarhten endi ôc uualdand god,
 antfangan fader iuuuan, firiho drohtin,
rîkean râdgeƀon, thene the al reht bican.
Uuêt uualdand self, endi uuillean lônot
gumono gehuilicumu, sô huat sô hi hîr gôdes geduot,
thoh hi thurh minnea godes manno huilicumu
 uuilleandi fargeƀe uuatares drinkan,
that hi thurftigumu manne thurst gehêlie,
caldes brunnan. Thesa quidi uuerđad uuâra,
that eo ne bilîƀid, ne hi thes lôn sculi,
fora godes ôgun geld antfâhan,
 mêda managfalde, sô huat sô hi is thurh mîna minnea geduot.
Sô hue sô mîn than farlôgnid liudibarno,
heliđo for thesoro heriu, sô dôm ic is an himile sô self
thar uppe far them alouualdan fader endi for allumu is engilo crafte,
far theru mikilon menigi. Sô huilic sô than eft manno barno
 an thesoro uueroldi ne uuili uuordun mîđan,
ac giit far gumskepi, that he mîn iungoro sî,
thene uuilliu ec eft ôgean far ôgun godes,
fora alloro firiho fader, thar folc manag
for thene alouualdon alla gangad
 ređinon uuiđ thene rîkeon. Thar uuilliu ic imu an reht uuesan
mildi mundboro, sô huemu sô mînun hîr
uuordun hôrid endi thiu uuerc frumid,
thea ic hîr an thesumu berge uppan geboden hebbiu.»
Habda thô te uuârun uualdandes sunu
 gelêrid thea liudi, huô sie lof gode
uuirkean scoldin. Thô lêt hi that uuerod thanan
an alloro halƀa gehuilica, heriskepi manno
sîđon te selđon. Habdun selƀes uuord,
gehôrid heƀencuninges hêlaga lêra,
 sô eo te uueroldi sint uuordo endi dâdeo,
mancunnies manag oƀar thesan middilgard
sprâcono thiu spâhiron, sô hue sô thiu spel gefrang,
thea thar an themu berge gesprac barno rîkeast.







  






















  







 



um  






 


 
 XXIV
 





 
 



 

Geuuêt imu thô umbi threa naht aftar thiu thesoro thiodo drohtin
 an Galileo land, thar he te ênum gômum uuarđ,
gebedan that barn godes: thar scolda man êna brûd geƀan,
munalîca magat. Thar Maria uuas,
mid iro suni selƀo, sâlig thiorna,
mahtiges môder. Managoro drohtin
 geng imu thô mid is iungoron, godes êgan barn,
an that hôha hûs, thar the heri dranc,
thea Iudeon an themu gastseli: he im ôc at them gômun uuas,
giac hi thar gecûđde, that hi habda craft godes,
helpa fan himilfader, hêlagna gêst,
 uualdandes uuîsdôm. Uuerod blîđode,
uuârun thar an luston liudi atsamne,
gumon gladmôdie. Gengun ambahtman,
skenkeon mid scâlun, drôgun skîrianne uuîn
mid orcun endi mid alofatun; uuas thar erlo drôm
 fagar an flettea, thô thar folc undar im
an them benkeon sô bezt blîđsea afhôƀun,
uuârun thar an uunneun. Thô im thes uuînes brast,
them liudiun thes lîđes: is ni uuas farlêƀid uuiht
huergin an themu hûse, that for thene heri forđ
 skenkeon drôgin, ac thiu scapu uuârun
lîđes alârid. Thô ni uuas lang te thiu,
that it sân antfunda frîo scôniosta,
Cristes môder: geng uuiđ iro kind sprecan,
uuiđ iro sunu selƀon, sagda im mid uuordun,
 that thea uuerdos thô mêr uuînes ne habdun
them gestiun te gômun. Siu thô gerno bad,
that is the hêlogo Crist helpa geriedi
themu uuerode te uuilleon. Thô habda eft is uuord garu
mahtig barn godes endi uuiđ is môder sprac:
 «huat ist mi endi thi», quađ he, «umbi thesoro manno liđ,
umbi theses uuerodes uuîn? Te huî sprikis thu thes, uuîf, sô filu,
manos mi far thesoro menigi? Ne sint mîna noh
tîdi cumana.» Than thoh gitrûoda siu uuel
an iro hugiskeftiun, hêlag thiorne,
 that is aftar them uuordun uualdandes barn,
hêleandoro bezt helpan uueldi.
Hêt thô thea ambahtman idiso scôniost,
skenkeon endi scapuuardos, thea thar scoldun thero scolu thionon,
that sie thes ne uuord ne uuerc uuiht ne farlêtin,
 thes sie the hêlogo Crist hêtan uueldi
lêstean far them liudiun. Lârea stôdun thar
stênfatu sehsi. Thô sô stillo gebôd
mahtig barn godes, sô it thar manno filu
ne uuissa te uuârun, huô he it mid is uuordu gesprac;
 he hêt thea skenkeon thô skîreas uuatares
thiu fatu fullien, endi hi thar mid is fingrun thô,
segnade selƀo sînun handun,
uuarhte it te uuîne endi hêt is an ên uuêgi hlađen,
skeppien mid ênoro scâlon, endi thô te them skenkeon sprac,
 hêt is thero gesteo, the at them gômun uuas
themu hêroston an hand geƀan,
ful mid folmun, themu the thes folkes thar
geuueld aftar themu uuerde. Reht sô hi thes uuînes gedranc,
sô ni mahte he bemîđan, ne hi far theru menigi sprac
 te themu brûdigumon, quađ that simbla that bezte lîđ
alloro erlo gehuilic êrist scoldi
geƀan at is gômun: «undar thiu uuirđid thero gumono hugi
auuekid mid uuînu, that sie uuel blîđod,
druncan drômead. Than mag man thar dragan aftar thiu
 lîhtlîcora lîđ: sô ist thesoro liudeo thau.
Than haƀas thu nu uunderlîco uuerdskepi thînan
gemarcod far thesoro menigi: hêtis far thit manno folc
alles thînes uuînes that uuirsiste
thîne ambahtman êrist brengean,
 geƀan at thînun gômun. Nu sint thîna gesti sade,
sint thîne druhtingos druncane suîđo,
is thit folc frômôd: nu hêtis thu hîr forđ dragan
alloro lîđo lofsamost, thero the ic eo an thesumu liohte gesah
huergin hebbean. Mid thius scoldis thu ûs hindag êr
 geƀon endi gômean: than it alloro gumono gehuilic
gethigedi te thanke.» Thô uuarđ thar thegan manag
geuuar aftar them uuordun, sîđor sie thes uuînes gedruncun,
that thar the hêlogo Crist an themu hûse innan
têcan uuarhte: trûodun sie sîđor
 thiu mêr an is mundburd, that hi habdi maht godes,
geuuald an thesoro uueroldi. Thô uuarđ that sô uuîdo cûđ
oƀar Galileo land Iudeo liudiun,
huô thar selƀo gededa sunu drohtines
uuater te uuîne: that uuarđ thar uundro êrist,
 thero the hi thar an Galilea Iudeo liudeon,
têcno getôgdi. Ne mag that getellean man,
geseggean te sôđan, huat thar sîđor uuarđ
uundres undar themu uuerode, thar uualdand Crist
an godes namon Iudeo liudeon
 allan langan dag lêra sagde,
gihêt im heƀenrîki endi helleo gethuing
uueride mid uuordun, hêt sie uuara godes,
sinlîf sôkean: thar is seolono lioht,
drôm drohtines endi dagskîmon,
 gôdlîcnissea godes; thar gêst manag
uunod an uuillean, the hîr uuel thenkid,
that he hîr bihalde heƀencuninges gebod.







  






















  







 



um  






 


 
 XXV
 





 
 



 

Geuuêt imu thô mid is iungoron fan them gômun forđ
Kristus te Capharnaum, cuningo rîkeost,
 te theru mâreon burg. Megin samnode,
gumon imu tegegnes, gôdoro manno
sâlig gesîđi: uueldun thiu is suôtean uuord
hêlag hôrien. Thar im ên hunno quam,
ên gôd man angegin endi ina gerno bad
 helpan hêlagne, quađ that hi undar is hîuuiskea
ênna lefna lamon lango habdi,
seocan an is selđon: «sô ina ênig seggeo ne mag
handun gehêlien. Nu is im thînoro helpono tharf,
frô mîn the gôdo.» Thô sprac im eft that friđubarn godes
 sân aftar thiu selƀo tegegnes,
quađ that he thar quâmi endi that kind uueldi
nerean af theru nôdi. Thô im nâhor geng
the man far theru menigi uuiđ sô mahtigna
uuordun uuehslan: «ic thes uuirđig ne bium,» quađ he,
 «hêrro the gôdo, that thu an mîn hûs cumes,
sôkeas mîna seliđa, huand ic bium sô sundig man
mid uuordun endi mid uuercun. Ic gelôƀiu that thu geuuald haƀas,
that thu ina hinana maht hêlan geuuirkean,
uualdand frô mîn: ef thu it mid thînun uuordun gesprikis,
 than is sân thiu lêfhêd lôsot endi uuirđid is lîchamo
hêl endi hrêni, ef thu im thîna helpa fargiƀis.
Ic bium mi ambahtman, hebbiu mi ôdes genôg,
uuelono geuunnen: thoh ic undar geuueldi sî
ađalcuninges, thoh hebbiu ic erlo getrôst,
 holde heririncos, thea mi sô gehôriga sint,
that sie thes ne uuord ne uuerc uuiht ne farlâtad,
thes ic sie an thesumu landskepie lêstean hête,
ac sie farad endi frummiad endi eft te iro frôhan cumad,
holde te iro hêrron. Thoh ic at mînumu hûs êgi
 uuîdbrêdene uuelon endi uuerodes genôg,
heliđos hugiderƀie, thoh ni gidar ic thi sô hêlagna
biddien, barn godes, that thu an mîn bû gangas,
sôkeas mîna seliđa, huand ic sô sundig bium,
uuêt mîna faruurhti.» Thô sprac eft uualdand Crist,
 the gumo uuiđ is iungoron, quađ that hi an Iudeon huergin
undar Israheles aƀoron ne fundi
gemacon thes mannes, the io mêr te gode
an themu landskepi gelôƀon habdi,
than hluttron te himile: «nu lâtu ic iu thar hôrien tô,
 thar ic it iu te uuârun hîr uuordun seggeo,
that noh sculun elitheoda ôstane endi uestane,
mancunnies cuman manag tesamne,
hêlag folc godes an heƀenrîki:
thea motun thar an Abrahames endi an Isaakes sô self
 endi ôc an Iacobes, gôdoro manno,
barmun restien endi bêđiu gethologean,
uuelon endi uuilleon endi uuonotsam lîf,
gôd lioht mid gode. Than scal Iudeono filu,
theses rîkeas suni berôƀode uuerđen,
 bedêlide sulicoro diurđo, endi sculun an dalun thiustron
an themu alloro ferristan ferne liggen.
Thar mag man gehôrien heliđos quîđean,
thar sie iro torn manag tandon bîtad;
thar ist gristgrimmo endi grâdag fiur,
 hard helleo gethuing, hêt endi thiustri,
suart sinnahti sundea te lône,
uurêđoro geuurhteo, sô huemu sô thes uuilleon ne haƀad,
that he ina alôsie, êr hi thit lioht ageƀe,
uuendie fan thesoro uueroldi.Nu maht thu thi an thînan uuilleon forđ
 sîđon te selđun; than findis thugesundat hûs
magoiungan man: môd is imu an luston,
that barn is gehêlid, sô thu bêdi te mi:
it uuirđid al sô gelêstid, sô thu gelôƀon haƀas
an thînumu hugi hardo.» Thô sagde heƀencuninge,
 the ambahtman alouualdon gode
thanc for thero thiodo, thes he imu at sulicun tharƀun halp.
Habda tho giârundid, al sô he uuelde,
sâliglîco: giuuêt imu an thana sîđ thanan,
uuende an is uuillean, thar he uuelon êhte,
 bû endi bôdlos: fand that barn gesund,
kindiungan man. Kristes uuârun thô
uuord gefullot: hi geuuald habda
te tôgeanna têcan, sô that ni mag gitellien man,
geahton oƀar thesoro erđu, huat he thurh is ênes craft
 an thesaro middilgard mâriđa gefrumide,
uundres geuuarhte, huand al an is geuueldi stâd,
himil endi erđe. 







  






















  







 



um  






 


 
 XXVI
 





 
 



 

 Thô geuuêt imu the hêlogo Crist
forđuuardes faren, fremide alomahtig
alloro dago gehuilikes, drohtin the gôdo,
 liudeo barnum leof, lêrde mid uuordun
godes uuilleon gumun, habda imu iungorono filu
simbla te gisîđun, sâlig folc godes,
manno megincraft, managoro theodo,
hêlag heriskepi, uuas is helpono gôd,
 mannun mildi. Thô hi mid theru menigi quam,
mid thiu brahtmu that barn godes te burg theru hôhon,
the neriendo te Naim: thar scolde is namo uuerđen
mannun gemârid. Thô geng mahtig tô
neriendo Crist, antat he ginâhid uuas,
 hêleandero bezt: thô sâhun sie thar ên hrêo dragan,
ênan lîflôsan lîchamon thea liudi fôrien,
beran an ênaru bâru ût at thera burges dore,
maguiungan man. Thiu môder aftar geng
an iro hugi hriuuig endi handun slôg,
 carode endi cûmde iro kindes dôđ,
idis armscapan; it uuas ira ênag barn:
siu uuas iru uuidouua, ne habda uunnea than mêr,
biûten te themu ênagun sunie al gelâten
uunnea endi uuillean, anttat ina iru uurđ benam,
 mâri metodogescapu. Megin folgode,
burgliudeo gebrac, thar man ina an bâru drôg,
iungan man te graƀe. Thar uuarđ imu the godes sunu,
mahtig mildi endi te theru môder sprac,
hêt that thiu uuidouua uuôp farlêti,
 cara aftar themu kinde: «thu scalt hîr craft sehan,
uualdandes giuuerc: thi scal hîr uuilleo gestanden,
frôfra far thesumu folke: ne tharft thu ferah caron
barnes thînes.» Thuo hie ti thero bâron geng
iac hie ina selƀo anthrên, suno drohtines,
 hêlagon handon, endi ti them heliđe sprak,
hiet ina sô alaiungan upp astandan,
arîsan fan theru restun. Thie rinc up asat,
that barn an thero bârun: uuarđ im eft an is briost cuman
thie gêst thuru godes craft, endi hie tegegnes sprac,
 the man uuiđ is mâgos. Thuo ina eft thero muoder bifalah
hêlandi Crist an hand: hugi uuarđ iro te froƀra,
thes uuîƀes an uunneon, huand iro thar sulic uuilleo gistuod.
Fell siu thô te fuotun Cristes endi thena folco drohtin
loƀoda for thero liudeo menigi, huand hie iro at sô liobes ferahe
 mundoda uuiđer metodigisceftie: farstuod siu that hie uuas thie mahtigo drohtin,
thie hêlago, thie himiles giuualdid, endi that hie mahti gihelpan managon,
allon irminthiedon. Thuo bigunnun that ahton managa,
that uunder, that under them uueroda giburida, quâđun that uualdand selƀo,
mahtig quâmi tharod is menigi uuîson, endi that hie im sô mârean sandi
 uuârsagon an thero uueroldes rîki, thie im thar sulican uuilleon frumidi.
Uuarđ thar thuo erl manag egison bifangan,
that folc uuarđ an forohton: gisâhun thena is ferah êgan,
dages lioht sehan, thena the êr dôđ fornam,
an suhtbeddeon sualt: thuo uuas im eft gisund after thiu,
 kindiung aquicot. Thuo uuarđ that kûđ obar all
aƀaron Israheles. Reht sô thuo âƀand quam,
sô uuarđ thar all gisamnod seokora manno,
haltaro endi hâƀaro, sô huat sô thar huergin uuas,
thia lêƀun under them liudeon, endi uurđun thar gilêdit tuo,
 cumana te Criste, thar hie im thuru is craft mikil
halp endi sie hêlda, endi liet sia eft gihaldana thanan
uuendan an iro uuilleon. Bethiu scal man is uuerc loƀon,
diuran is dâdi, huand hie is drohtin self,
mahtig mundboro manno kunnie,
 liudeo sô huilicon, sô thar gilôbit tuo
an is uuord endi an is uuerc. 







  






















  







 



um  






 


 
 XXVII
 





 
 



 

 Thuo uuas thar uuerodes sô filo
allaro elithiodo cuman te them êron Cristes,
te sô mahtiges mundburd. Thuo uuelda hie thar êna meri lîđan,
thie godes suno mid is iungron aneƀan Galilealand,
 uualdand ênna uuâgo strôm. Thuo hiet hie that uuerod ôđar
forđuuerdes faran, endi hie giuuêt im fahora sum
an ênna nacon innan, neriendi Crist,
slâpan sîđuuôrig. Segel up dâdun
uuederuuîsa uueros, lietun uuind after
 manon oƀar thena meristrôm, unthat hie te middean quam,
uualdand mid is uuerodu. Thuo bigan thes uuedares craft,
ûst up stîgan, ûđiun uuahsan;
suang gisuerc an gimang: thie sêu uuarđ an hruoru,
uuan uuind endi uuater; uueros sorogodun,
 thiu meri uuarđ sô muodag, ni uuânda thero manno nigên
lengron lîƀes. Thuo sia landes uuard
uuekidun mid iro uuordon endi sagdun im thes uuedares craft,
bâdun that im ginâđig neriendi Crist
uurđi uuiđ them uuatare: «eftha uui sculun hier te uunderquâlu
 sueltan an theson sêuue.» Self upp arês
thie guodo godes suno endi te is iungron sprak,
hiet that sia im uuedares giuuin uuiht ni andrêdin:
«te huî sind gi sô forhta?» quathie. «Nis iu noh fast hugi,
gilôƀo is iu te luttil. Nis nu lang te thiu,
 that thia strômos sculun stilrun uuerđan
gi thit uuedar uunsam.» Tho hi te themu uuinde sprac
ge te themu sêuua sô self endi sie smultro hêt
bêđea gebârean. Sie gibod lêstun,
uualdandes uuord: uueder stillodun,
 fagar uuarđ an flôde. Thô bigan that folc undar im,
uuerod uundraian, endi suma mid iro uuordun sprâkun,
huilic that sô mahtigoro manno uuâri,
that imu sô the uuind endi the uuâg uuordu hôrdin,
bêđea is gibodskepies. Thô habda sie that barn godes
 ginerid fan theru nôdi: the naco furđor skreid,
hôh hurnidskip; heliđos quâmun,
liudi te lande, sagdun lof gode,
mâridun is megincraft. Quam thar manno filu
angegin themu godes sunie; he sie gerno antfeng,
 sô huene sô thar mid hluttru hugi helpa sôhte;
lêrde sie iro gilôƀon endi iro lîchamon
handun hêlde: nio the man sô hardo ni uuas
gisêrit mid suhtiun: thoh ina Satanases
fêknea iungoron fîundes craftu
 habdin undar handun endi is hugiskefti,
giuuit auuardid, that he uuôdiendi
fôri undar themu folke, thoh im simbla ferh fargaf
hêlandeo Crist, ef he te is handun quam,
drêf thea diuƀlas thanan drohtines craftu,
 uuârun uuordun, endi im is geuuit fargaf,
lêt ina than hêlan uuiđer hetteandun,
gaf im uuiđ thie fîund friđu, endi im forđ giuuêt
an sô huilic thero lando, sô im than leoƀost uuas.







  






















  







 



um  






 


 
 XXVIII
 





 
 



 

Sô deda the drohtines sunu dago gehuilikes
 gôd uuerk mid is iungeron, sô neo Iudeon umbi that
an thea is mikilun craft thiu mêr ne gelôƀdun,
that he alouualdo alles uuâri,
landes endi liudio: thes sie noh lôn nimat,
uuîdana uuracsîđ, thes sie thar that geuuin driƀun
 uuiđ selƀan thene sunu drohtines. Thô he im mid is gesîđon giuuêt
eft an Galilæo land, godes êgan barn,
fôr im te them friundun, thar he afôdid uuas
endi al undar is cunnie kindiung auuôhs,
the hêlago hêleand. Umbi ina heriskepi,
 theoda thrungun; thar uuas thegan manag
sô sâlig undar them gesîđe. Thar drôgun ênna seocan man
erlos an iro armun: uueldun ina for ôgun Kristes,
brengean for that barn godes –  uuas im bôtono tharf,
that ina gehêldi heƀenes uualdand,
 manno mundboro –, the uuas êr sô managan dag
liđuuuastmon bilamod, ni mahte is lîchamon
uuiht geuualdan. Than uuas thar uuerodes sô filu,
that sie ina fora that barn godes brengean ni mahtun,
gethringan thurh thea thioda, that sie sô thurftiges
 sunnea gesagdin. Thô giuuêt imu an ênna seli innan
hêleando Crist; huarf uuarđ thar umbi,
megintheodo gemang. Thô bigunnun thea man spreken,
the thene lêfna lamon lango fôrdun,
bârun mid is beddiu, huô sie ina gedrôgin fora that barn godes,
 an that uuerod innan, thar ina uualdand Crist
selƀo gisâuui. Thô gengun thea gesîđos tô,
hôƀun ina mid iro handun endi uppan that hûs stigun,
slitun thene seli oƀana endi ina mid sêlun lêtun
an thene rakud innan, thar the rîkeo uuas,
 cuningo craftigost. Reht sô he ina thô kuman gisah
thurh thes hûses hrôst, sô he thô an iro hugi farstôd,
an thero manno môdseƀon, that sie mikilana te imu
gelôƀon habdun, thô he for then liudiun sprak,
quađ that he thene siakon man sundeono tômean
 lâtan uueldi. Thô sprâkun im eft thea liudi angegin,
gramharde Iudeon, thea thes godes barnes
uuord aftaruuarodun, quâđun that that ni mahti giuuerđen sô,
grimuuerc fargeƀen, biûtan god êno,
uualdand thesaro uueroldes. Thô habda eft is uuord garu
 mahtig barn godes: «ik gidôn that», quađ he, «an thesumu manne skîn,
the hîr sô siak ligid an thesumu seli innan,
te uundron giuuêgid, that ik geuuald hebbiu
sundea te fargeƀanne endi ôc seokan man
te gehêleanne, sô ik ina hrînan ni tharf.»
 Manoda ina thô the mâreo drohtin,
liggeandean lamon, hêt ina far them liudiun astandan
up alohêlan endi hêt ina an is ahslun niman,
is bedgiuuâdi te baka; he that gibod lêste
sniumo for themu gisîđea endi geng imu eft gesund thanan,
 hêl fan themu hûse. Thô thes sô manag hêđin man,
uueros uundradun, quâđun that imu uualdand self,
god alomahtig fargeƀan habdi
mêron mahti than elcor ênigumu mannes sunie,
craft endi cûsti; sie ni uueldun antkennean thoh,
 Iudeo liudi, that he god uuâri,
ne gelôƀdun is lêran, ac habdun im lêđan strîd,
uunnun uuiđar is uuordun: thes sie uuerk hlutun,
lêđlîc lôngeld, endi sô noh lango sculun,
thes sie ni uueldun hôrien heƀencuninges,
 Cristes lêrun, thea he cûđde oƀar al,
uuîdo aftar thesaro uueroldi, endi lêt sie is uuerk sehan
allaro dago gehuilikes, is dâdi scauuon,
hôrien is hêlag uuord, the he te helpu gesprak
manno barnun, endi sô manag mahtiglîc
 têcan getôgda, that sie gitrûodin thiu bet,
gilôƀdin an is lêra. He sô managan lîchamon
balusuhteo antband endi bôta geskeride,
fargaf fêgiun ferah, them the fûsid uuas
heliđ an helsîđ: than gideda ina the hêland self,
 Crist thurh is craft mikil quican aftar dôđa,
lêt ina an thesaro uueroldi forđ uunneono neotan.







  






















  







 



um  






 


 
 XXIX
 





 
 



 

Sô hêlde he thea haltun man endi thea hâƀon sô self,
bôtta, them thar blinde uuârun, lêt sie that berhte lioht,
sinscôni sean, sundea lôsda,
 gumono grimuuerk. Ni uuas gio Iudeono bethiu,
lêđes liudskepies gilôƀo thiu betara
an thene hêlagon Crist, ac habdun im hardene môd,
suîđo starkan strîd, farstandan ni uueldun,
that sie habdun forfangan fîundun an uuillean,
 liudi mid iro gelôƀun. Ni uuas gio thiu latoro bethiu
sunu drohtines, ac he sagde mid uuordun,
huô sie scoldin gehalon himiles rîki,
lêrde aftar themu lande, habde imu thero liudio sô filu
giuuenid mid is uuordun, that im uuerod mikil,
 folc folgoda, endi he im filu sagda,
be biliđiun that barn godes, thes sie ni mahtun an iro breostun farstandan,
undarhuggean an iro herton, êr it im the hêlago Crist
oƀar that erlo folc oponun uuordun
thurh is selƀes craft seggean uuelda,
 mârean huat he mênde. Thar ina megin umbi,
thioda thrungun: uuas im tharf mikil
te gihôrienne heƀencuninges
uuârfastun uuord. He stôd imu thô bi ênes uuatares stađe,
ni uuelde thô bi themu gethringe oƀar that thegno folc
 an themu lande uppan thea lêra cûđean,
ac geng imu thô the gôdo endi is iungaron mid imu,
friđubarn godes, themu flôde nâhor
an ên skip innan, endi it scalden hêt
lande rûmur, that ina thea liudi sô filu,
 thioda ni thrungi. Stôd thegan manag,
uuerod bi themu uuatare, thar uualdand Crist
oƀar that liudio folc lêra sagde:
«huat, ik iu seggean mag», quađ he, «gesîđos mîne,
huô imu ên erl bigan an erđu sâian
 hrêncorni mid is handun. Sum it an hardan sten
oƀanuuardan fel, erđon ni habda,
that it thar mahti uuahsan eftha uurteo gifâhan,
kînan eftha biclîƀen, ac uuarđ that corn farloren,
that thar an theru lêian gilag. Sum it eft an land bifel,
 an erđun ađalcunnies: bigan imu aftar thiu
uuahsen uuânlîco endi uurteo fâhan,
lôd an lustun: uuas that land sô gôd,
frânisco gifehod. Sum it eft bifallen uuarđ
an êna starca strâtun, thar stôpon gengun,
 hrosso hôfslaga endi heliđo trâda;
uuarđ imu thar an erđu endi eft up gigeng,
bigan imu an themu uuege uuahsen; thô it eft thes uuerodes farnam,
thes folkes fard mikil endi fuglos alâsun,
that is themu êcsan uuiht aftar ni môste
 uuerđan te uuillean, thes thar an thene uueg bifel.
Sum uuarđ it than bifallen, thar sô filu stôdun
thicchero thorno an themu dage;
uuarđ imu thar an erđu endi eft up gigeng,
kên imu thar endi cliƀode. Thar slôgun thar eft crûd an gimang,
 uueridun imu thene uuastom: habda it thes uualdes hlea
forana oƀarfangan, that it ni mahte te ênigaro frumu uuerđen,
ef it thea thornos sô thringan môstun.»
Thô sâtun endi suîgodun gesîđos Cristes,
uuordspâha uueros: uuas im uundar mikil,
 be huilicun biliđiun that barn godes
sulic sôđlîc spel seggean bigunni.
Thô bigan is thero erlo ên frâgoian
holdan hêrron, hnêg imu tegegnes
tulgo uuerđlico: «huat, thu geuuald haƀas», quađ he,
 «ia an himile ia an erđu, hêlag drohtin,
uppa endi niđara, bist thu alouualdo
gumono gêsto, endi uui thîne iungaron sind,
an ûsumu hugi holde. Hêrro the gôdo,
ef it thîn uuilleo sî, lât ûs thînaro uuordo thar
 endi gihôrien, that uui it aftar thi
oƀar al cristinfolc cûđean môtin.
Uui uuitun that thînun uuordun uuârlîc biliđi
forđ folgoiad, endi ûs is firinun tharf,
that uui thîn uuord endi thîn uuerk, – huand it fan sulicumu geuuittea cumid –
 that uui it an thesumu lande at thi lînon môtin.»







  






















  







 



um  






 


 
 XXX
 





 
 



 

Thô im eft tegegnes gumono bezta
anduuordi gesprak: «ni mênde ik elcor uuiht», quađ he,
«te bidernienne dâdio mînaro,
uuordo eftha uuerco; thit sculun gi uuitan alle,
 iungaron mîne, huand iu fargeƀen haƀad
uualdand thesaro uueroldes, that gi uuitan môtun
an iuuuom hugiskeftiun himilisc gerûni;
them ôđrun scal man be biliđiun that gibod godes
uuordun uuîsien. Nu uuilliu ik iu te uuârun hier
 mârien, huat ik mênde, that gi mîna thiu bet
oƀar al thit landskepi lêra farstandan.
That sâd, that ik iu sagda, that is selƀes uuord,
thiu hêlaga lêra heƀencuninges,
huô man thea mârien scal oƀar thene middilgard,
 uuîdo aftar thesaro uueroldi. Uueros sind im gihugide,
man mislîco: sum sulican môd dregid,
harda hugiskefti endi hrêan seƀon,
that ina ni geuuerđod, that he it be iuuuon uuordun due,
that he thesa mîna lêra forđ lêstien uuillie,
 ac uuerđad thar sô farlorana lêra mîna,
godes ambusni endi iuuuaro gumono uuord
an themu uƀilon manne, sô ik iu êr sagda,
that that korn faruuarđ, that thar mid kîđun ni mahte
an themu stêne uppan stedihaft uuerđan.
 Sô uuirđid al farloran eđilero sprâka,
ârundi godes, sô huat sô man themu uƀilon manne
uuordun geuuîsid, endi he an thea uuirson hand,
undar fîundo folc fard gekiusid,
an godes unuuilean endi an gramono hrôm
 endi an fiures farm. Forđ scal he hêtean
mid is breosthugi brêda logna.
Nio gi an thesumu lande thiu lês lêra mîna
uuordun ni uuîsiad: is theses uuerodes sô filu,
erlo aftar thesaro erđun: bistêd thar ôđar man,
 the is imu iung endi glau, – endi haƀad imu gôdan môd –,
sprâkono spâhi endi uuêt iuuuaro spello giskêd,
hugid is than an is herton endi hôrid thar mid is ôrun tô
suîđo niudlîco endi nâhor stêd,
an is breost hledid that gibod godes,
 lînod endi lêstid: is is gilôƀo sô gôd,
talod imu, huô he ôđrana eft gihuerƀie
mêndâdigan man, that is môd draga
hluttra treuua te heƀencuninge.
Than brêdid an thes breostun that gibod godes,
 thie luƀigo gilôbo, sô an themu lande duod
that korn mid kîđun, thar it gikund haƀad
endi imu thiu uurđ bihagod endi uuederes gang,
regin endi sunne, that it is reht haƀad.
Sô duod thiu godes lêra an themu gôdun manne
 dages endi nahtes, endi gangid imu diuƀal fer,
uurêđa uuihti endi the uuard godes
nâhor mikilu nahtes endi dages,
anttat sie ina brengead, that thar bêđiu uuirđid
ia thiu lêra te frumu liudio barnun,
 the fan is mûđe cumid, iac uuirđid the man gode;
haƀad sô giuuehslod te thesaro uueroldstundu
mid is hugiskeftiun himilrîkeas gidêl,
uuelono thene mêstan: farid imu an giuuald godes,
tionuno tômig. Treuua sind sô gôda
 gumono gehuilicumu, sô nis goldes hord
gelîk sulicumu gilôƀon. Uuesad iuuuaro lêrono forđ
mancunnie mildie; sie sind sô mislîka,
heliđos gehugda: sum haƀad iro hardan strîd,
uurêđan uuillean, uuancolna hugi,
 is imu fêknes ful endi firinuuerko.
Than biginnid imu thunkean, than he undar theru thiodu stâd
endi thar gihôrid oƀar hlust mikil
thea godes lêra, than thunkid imu, that he sie gerno forđ
lêstien uuillie; than biginnid imu thiu lêra godes
 an is hugi hafton, anttat imu than eft an hand cumid
feho te gifôrea endi fremiđi scat.
Than farlêdead ina lêđa uuihti,
than he imu farfâhid an fehogiri,
aleskid thene gilôbon: than uuas imu that luttil fruma,
 that he it gio an is hertan gehugda, ef he it halden ne uuili.
That is sô the uuastom, the an themu uuege began,
liodan an themu lande: thô farnam ina eft thero liudio fard.
Sô duot thea meginsundeon an thes mannes hugi
thea godes lêra, ef he is ni gômid uuel;
 elcor bifelliad sia ina ferne te bođme,
an thene hêtan hel, thar he heƀencuninge
ni uuirđid furđur te frumu, ac ina fîund sculun
uuîtiu giuuaragean. Simla gi mid uuordun forđ
lêread an thesumu lande: ik can thesaro liudio hugi,
 sô mislîcan muodseƀon manno cunnies,
sô uuanda uuîsa . . . . . . . . . . .
Sum haƀit all te thiu is muod gilâtan endi mêr sorogot,
huô hie that hord bihalde, than huô hie heƀancuninges
uuilleon giuuirkie. Bethiu thar uuahsan ni mag
 that hêlaga gibod godes, thoh it thar ahafton mugi,
uurtion biuuerpan, huand it thie uuelo thringit.
Sô samo sô that crûd endi thie thorn that corn antfâhat,
uueriat im thena uuastom, sô duot thie uuelo manne:
giheftid is herta, that hie it gihuggian ni muot,
 thie man an is muode, thes hie mêst bitharf,
huô hie that giuuirkie, than lang thie hie an thesaro uueroldi sî,
that hie ti êuuondage after muoti
hebbian thuru is hêrren thanc himiles rîki,
sô endilôsan uuelon, sô that ni mah ênig man
 uuitan an thesaro uueroldi. Nio hie sô uuîdo ni can
te githenkeanne, thegan an is muode,
that it bihaldan mugi herta thes mannes,
that hie that ti uuâron uuiti, huat uualdand god haƀit
guodes gigereuuid, that all geginuuerd stêđ
 manno sô huilicon, sô ina hier minniot uuel
endi selƀo te thiu is seola gihaldit,
that hie an lioht godes lîđan muoti.»







  






















  







 



um  






 


 
 XXXI
 





 
 



 

Sô uuîsda hie thuo mid uuordon, stuod uuerod mikil
umbi that barn godes, gehôrdun ina bi biliđon filo
 umbi thesaro uueroldes giuuand uuordon tellian;
quat that im ôc ên ađales man an is acker sâidi
hluttar hrêncorni handon sînon:
uuolda im thar sô uunsames uuastmes tilian,
fagares fruhtes. Thuo geng thar is fîond aftar
 thuru dernian hugi, endi it all mid durđu oƀarsêu,
mid uueodo uuirsiston. Thuo uuôhsun sia bêđiu,
ge that corn ge that crûd. Sô quâmun gangan
is hagastoldos te hûs, iro hêrren sagdun,
thegnos iro thiodne thrîstion uuordon:
 «huat, thu sâidos hluttar corn, hêrro thie guodo,
ênfald an thînon accar: nu ni gisihit ênig erlo than mêr
uueodes uuahsan. Huî mohta that giuuerđan sô?»
Thuo sprak eft thie ađales man them erlon tegegnes,
thiodan uuiđ is thegnos, quat that hie it magti undarthenkian uuel,
 that im thar unhold man aftar sâida,
fîond fêcni crûd: «ne gionsta mi thero fruhtio uuel,
auuerda mi thena uuastom.» Thuo thar eft uuini sprâkun,
is iungron tegegnes, quâđun that sia thar uueldin gangan tuo,
cuman mid craftu endi lôsian that crûd thanan,
 halon it mid iro handon. Thuo sprac im eft iro hêrro angegin:
«ne uuelleo ik, that gi it uuiodon», quathie, «huand gi biuuardon ni mugun,
gigômean an iuuuon gange, thoh gi it gerno ni duan,
ni gi thes cornes te filo, kîđo auuerdiat,
felliat under iuuua fuoti. Lâte man sia forđ hinan
 bêđiu uuahsan, und êr beuuod cume
endi an them felde sind fruhti rîpia,
aroa an them accare: than faran uui thar alla tuo,
halon it mid ûssan handon endi that hrêncurni lesan
sûƀro tesamne endi it an mînon seli duoian,
 hebbean it thar gihaldan, that it huergin ni mugi
uuiht auuerdian, endi that uuiod niman,
bindan it te burđinnion endi uuerpan it an bitar fiur,
lâton it thar haloian hêta lôgna,
êld unfuodi.» Thuo stuod erl manag,
 thegnos thagiandi, huat thiodgomo,
mâri mahtig Crist mênean uueldi,
bôknien mid thiu biliđiu barno rîkeost.
Bâdun thô sô gerno gôdan drohtin
antlûcan thea lêra, that sia môstin thea liudi forđ,
 hêlaga hôrean. Thô sprak im eft iro hêrro angegin,
mâri mahtig Crist: «that is», quađ he, «mannes sunu:
ik selƀo bium, that thar sâiu, endi sind thesa sâliga man
that hluttra hrêncorni, thea mi hêr hôread uuel,
uuirkiad mînan uuillean; thius uuerold is the akkar,
 thit brêda bûland barno mancunnies;
Satanas selƀo is, that thar sâid aftar
sô lêđlîca lêra: haƀad thesaro liudeo sô filu,
uuerodes auuardid, that sie uuam frummead,
uuirkead aftar is uuilleon; thoh sculun sie hêr uuahsen forđ,
 thea forgriponon gumon, sô samo sô thea gôdun man,
anttat mûdspelles megin oƀar man ferid,
endi thesaro uueroldes. Than is allaro accaro gehuilic
gerîpod an thesumu rîkea: sculun iro regangiscapu
frummien firiho barn. Than tefarid erđa:
 that is allaro beuuo brêdost; than kumid the berhto drohtin
oƀana mid is engilo craftu, endi cumad alle tesamne
liudi, the io thit lioht gisâun, endi sculun than lôn antfâhan
uƀiles endi gôdes. Than gangad engilos godes,
hêlage heƀenuuardos, endi lesat thea hluttron man
 sundor tesamne, endi duat sie an sinscôni,
hôh himiles lioht, endi thea ôđra an hellia grund,
uuerpad thea faruuarhton an uuallandi fiur;
thar sculun sie gibundene bittra logna,
thrâuuerk tholon, endi thea ôđra thioduuelon
 an heƀenrîkea, huîtaro sunnon
liohtean gelîco. Sulic lôn nimad
uueros uualdâdeo. Sô hue sô giuuit êgi,
gehugdi an is hertan, ettha gihôrien mugi,
erl mid is ôrun, sô lâta imu thit an innan sorga,
 an is môdseƀon, huô he scal an themu mâreon dage
uuiđ thene rîkeon god an ređiu standen
uuordo endi uuerko allaro, the he an thesaro uueroldi giduod.
That is egislîcost allaro thingo,
forhtlîcost firiho barnun, that sie sculun uuiđ iro frâhon mahlien,
 gumon uuiđ thene gôdan drohtin: than uueldi gerno gehue uuesan,
allaro manno gehuilic mênes tômig,
slîđero sacono. Aftar thiu scal sorgon êr
allaro liudeo gehuilic, êr he thit lioht afgeƀe,
the than êgan uuili alungan tîr,
 hôh heƀenrîki endi huldi godes.»







  






















  







 



um  






 


 
 XXXII
 





 
 



 

Sô gifragn ik that thô selƀo sunu drohtines,
allaro barno bezt biliđeo sagda,
huilic thero uuâri an uueroldrîkea
undar heliđcunnie himilrîkie gelîch;
 quađ that oft luttiles huat liohtora uurđi,
sô hôho afhuoƀi, «so duot himilrîki:
that is simla mêra, than is man ênig
uuânie an thesaro uueroldi. Ôk is imu that uuerk gelîch,
that man an sêo innan segina uuirpit,
 fisknet an flôd endi fâhit bêđiu,
uƀile endi gôde, tiuhid up te stađe,
liđod sie te lande, lisit aftar thiu
thea gôdun an greote endi lâtid thea ôđra eft an grund faran,
an uuîdan uuâg. Sô duod uualdand god
 an themu mâreon dage menniscono barn:
brengid irminthiod, alle tesamne,
lisit imu than thea hluttron an heƀenrîki,
lâtid thea fargriponon an grund faren
hellie fiures. Ni uuêt heliđo man
 thes uuîties uuiđarlâga, thes thar uueros thiggeat,
an themu inferne irminthioda.
Than hald ni mag thera mêdan man gimacon fîđen,
ni thes uuelon ni thes uuilleon, thes thar uualdand skerid,
gildid god selƀo gumono sô huilicumu,
 sô ina hêr gihaldid, that he an heƀenrîki,
an that langsame lioht lîđan môti.»
Sô lêrda he thô mid listiun. Than fôrun thar thea liudi tô
oƀar al Galilæo land that godes barn sehan:
dâdun it bi themu uundre, huanen imu mahti sulic uuord cumen,
 sô spâhlîco gisprokan, that he spel godes
gio sô sôđlîco seggean consti,
sô craftiglîco giqueđen: «he is theses kunnies hinen», quâđun sie,
«the man thurh mâgskepi: hêr is is môder mid ûs,
uuîf undar thesumu uuerode. Huat, uui the hêr uuitun alle,
 sô kûđ is ûs is kuniburd endi is knôsles gehuat;
auuôhs al undar thesumu uuerode: huanen scolde imu sulic geuuit cuman,
mêron mahti, than hêr ôđra man êgin?»
Sô farmunste ina that manno folc endi sprâkun im gimêdlic uuord,
farhogdun ina sô hêlagna, hôrien ni uueldun
 is gibodskepies. Ni he thar ôk biliđeo filu
thurh iro ungilôƀon ôgean ni uuelde,
torhtero têcno, huand he uuisse iro tuîflean hugi,
iro uurêđan uuillean, that ni uuârun uueros ôđra
sô grimme under Iudeon, sô uuârun umbi Galilæo land,
 sô hardo gehugide: sô thar uuas the hêlago Krist,
giboren that barn godes, si ni uueldun is gibodskepi thoh
antfâhan ferhtlîco, ac bigan that folc undar im,
rincos râdan, huô sie thene rîkeon Krist
uuêgdin te uundron. Hêtun thô iro uuerod cumen,
 gesîđi tesamne: sundea uueldun
an thene godes sunu gerno gitellien
uurêđes uuilleon; ni uuas im is uuordo niud,
spâharo spello, ac sie bigunnun sprekan undar im,
huô sie ina sô craftagne fan ênumu cliƀe uurpin,
 oƀar ênna berges uual: uueldun that barn godes
liƀu bilôsien. Thô he imu mid them liudiun samad
frôlîco fôr: ni uuas imu foraht hugi,
– uuisse that imu ni mahtun menniscono barn,
bi theru godcundi Iudeo liudi
 êr is tîdiun uuiht teonon gifrummien,
lêđaro gilêsto –, ac he imu mid them liudiun samad
stêg uppen thene stênholm, antthat sie te theru stedi quâmun,
thar sie ine fan themu uualle niđer uuerpen hugdun,
fellien te foldu, that he uurđi is ferhes lôs,
 is aldres at endie. Thô uuarđ thero erlo hugi,
an themu berge uppen bittra githâhti
Iuđeono tegangen, that iro ênig ni habde sô grimmon seƀon
ni sô uurêđen uuilleon, that sie mahtin thene uualdandes sunu,
Krist antkennien; he ni uuas iro cûđ ênigumu,
 that sie ina thô undaruuissin. Sô mahte he undar ira uuerode standen
endi an iro gimange middiumu gangen,
faren undar iro folke. He dede imu thene friđu selƀo,
mundburd uuiđ theru menegi endi giuuêt imu thurh middi thanan
thes fîundo folkes, fôr imu thô, thar he uuelde,
 an êne uuôstunnie uualdandes sunu,
cuningo craftigost: habde thero custes giuuald,
huar imu an themu lande leoƀost uuâri
te uuesanne an thesaru uueroldi. 







  






















  







 



um  






 


 
 XXXIII
 





 
 



 

 Thann fôr imu an uueg ôđran
Iohannes mid is iungarun, godes ambahtman,
 lêrde thea liudi langsamane râd,
hêt that sie frume fremidin, firina farlêtin,
mên endi morđuuerk. He uuas thar managumu liof
gôdaro gumono. He sôhte imu thô thene Iudeono cuning,
thene heritogon at hûs, the hêten ûuas
 Herodes aftar is eldiron, oƀarmôdig man:
bûide imu be theru brûdi, thiu êr sînes brôđer uuas,
idis an êhti, anttat he ellior skôc,
uuerold uueslode. Thô imu that uuîf ginam
the cuning te quenun; êr uuârun iro kind ôdan,
 barn be is brôđer. Thô bigan imu thea brûd lahan
Iohannes the gôdo, quađ that it gode uuâri,
uualdande uuiđermôd, that it ênig uuero frumidi,
that brôđer brûd an is bed nâmi,
hebbie sie imu te hîuun. «Ef thu mi hôrien uuili,
 gilôƀien mînun lêrun, ni scalt thu sie leng êgan,
ac mîđ ire an thînumu môde: ni haƀa thar sulica minnea tô,
ni sundeo thi te suîđo.» Thô uuarđ an sorgun hugi
thes uuîƀes aftar them uuordun; andrêd that he thene uueroldcuning
sprâcono gespôni endi spâhun uuordun,
 that he sie farlêti. Began siu imu thô lêđes filu
râden an rûnon, endi ine rinkos hêt,
unsundigane erlos fâhan
endi ine an ênumu karkerea klûstarbendiun,
liđocospun bilûcan: be them liudiun ne gidorstun
 ine ferahu bilôsien, huand sie uuârun imu friund alle,
uuissun ine sô gôden endi gode uuerđen,
habdun ina for uuârsagon, sô sia uuela mahtun.
Thô uurđun an themu gêrtale Iudeo cuninges
tîdi cumana, sô thar gitald habdun
 frôde folcuueros, thô he gifôdid uuas,
an lioht cuman. Sô uuas thero liudio thau,
that that erlo gehuilic ôƀean scolde,
Iudeono mid gômun. Thô uuarđ thar an thene gastseli
megincraft mikil manno gesamnod,
 heritogono an that hûs, thar iro hêrro uuas
an is kuningstôle. Quâmun managa
Iudeon an thene gastseli; uuarđ im thar gladmôd hugi,
blîđi an iro breostun: gisâhun iro bâggeƀon
uuesen an uunneon. Drôg man uuîn an flet
 skîri mid scâlun, skenkeon huurƀun,
gengun mid goldfatun: gaman uuas thar inne
hlûd an thero hallu, heliđos drunkun.
Uuas thes an lustun landes hirdi,
huat he themu uuerode mêst te uunniun gifremidi.
 Hêt he thô gangen forđ gêla thiornun,
is brôder barn, thar he an is benki sat
uuînu giuulenkid, endi thô te themu uuîbe sprac;
grôtte sie fora themu gumskepie endi gerno bad,
that siu thar fora them gastiun gaman afhôƀi
 fagar an flettie: «lât thit folc sehan,
huô thu gelînod haƀas liudio menegi
te blîđseanne an benkiun; ef thu mi thera bede tugiđos,
mîn uuord for thesumu uuerode, than uuilliu ik it hêr te uuârun gequeđen,
liahto fora thesun liudiun endi ôk gilêstien sô,
 that ik thi than aftar thiu êron uuilliu,
sô hues sô thu mi bidis for thesun mînun bâguuiniun:
thoh thu mi thesaro heridômo halƀaro fergos,
rîkeas mînes, thoh gidôn ik, that it ênig rinko ni mag
uuordun giuuendien, endi it scal giuuerđen sô.»
 Thô uuarđ thera magađ aftar thiu môd gihuorƀen,
hugi aftar iro hêrron, that siu an themu hûse innen,
an themu gastseli gamen up ahuof,
al sô thero liudio landuuîse gidrôg,
thero thiodo thau. Thiu thiorne spilode
 hrôr aftar themu hûse: hugi uuas an lustun,
managaro môdseƀo. Thô thiu magađ habda
githionod te thanke thiodcuninge
endi allumu themu erlskepie, the thar inne uuas
gôdaro gumono, siu uuelde thô ira geƀa êgan,
 thiu magađ for theru menegi: geng thô uuiđ iro môdar sprekan
endi frâgode sie firiuuitlîco,
hues siu thene burges uuard biddien scoldi.
Thô uuîsde siu aftar iro uuilleon, hêt that siu uuihtes than êr
ni gerodi for themu gumskepie, biûtan that man iru Iohannes
 an theru hallu innan hôƀid gâƀi
alôsid af is lîchamon. That uuas allun them liudiun harm,
them mannun an iro môde, thô sie that gihôrdun thea magađ sprekan;
sô uuas it ôk themu kuninge: he ni mahte is quidi liagan,
is uuord uuendien: hêt thô is uuêpanberand
 gangen fan themu gastseli endi hêt thene godes man
lîƀu bilôsien. Thô ni uuas lang te thiu,
that man an thea halla hôƀid brâhte
thes thiodgumon, endi it thar theru thiornun fargaf,
magađ for theru menegi: siu drôg it theru môder forđ.
 Thô uuas êndago allaro manno
thes uuîsoston, thero the gio an thesa uuerold quâmi,
thero the quene ênig kind gibâri,
idis fan erle, lêt man simla then ênon biforan,
the thiu thiorne gidrôg, the gio thegnes ni uuarđ
 uuîs an iro uueroldi, biûtan sô ine uualdand god
fan heƀenuuange hêlages gêstes
gimarcode mahtig: the ni habde ênigan gimacon huergin
êr nec aftar. Erlos huurƀun,
gumon umbi Iohannen, is iungaron managa,
 sâlig gesîđi, endi ine an sande bigrôƀun,
leoƀes lîchamon: uuissun that he lioht godes,
diurlîcan drôm mid is drohtine samad,
upôdas hêm êgan môste,
sâlig sôkean. 







  






















  







 



um  






 


 
 XXXIV
 





 
 



 

 Thô geuuitun im thea gesîđos thanen,
 Iohannes giungaron giâmermôde,
hêlagferaha: uuas im iro hêrron dôđ
suîđo an sorgun. Geuuitun im sôkean thô
an theru uuôstunni uualdandes sunu,
craftigana Crist endi imu kûđ gidedun
 gôdes mannes forgang, huô habde the Iudeono kuning
manno thene mâreostan mâkeas eggiun
hôƀdu bihauuuan: he ni uuelde is ênigen harm spreken,
sunu drohtines; he uuisse that thiu seole uuas
hêlag gihalden uuiđer hettiandeon,
 an friđe uuiđer fîundun. Thô sô gifrâgi uuarđ
aftar them landskepiun lêreandero bezt
an theru uuôstunni: uuerod samnode,
fôr folcun tô: uuas im firiuuit mikil
uuîsaro uuordo; imu uuas ôk uuilleo sô samo,
 sunie drohtines, that he sulic gesîđo folc
an that lioht godes ladoian môsti,
uuennien mid uuilleon. Uualdand lêrde
allan langan dag liudi managa,
elitheodige man, anttat an âƀand sêg
 sunne te sedle. Thô gengun is gesîđos tueliƀi,
gumon te themu godes barne endi sagdun iro gôdumu hêrron,
mid huilicu arƀediu thar thea erlos leƀdin, quâđun that sie is êra bithorftin,
uueros an themu uuôsteon lande: «sie ni mugun sie hêr mid uuihti anthebbien,
heliđos bi hungres gethuinge. Nu lât thu sie, hêrro the gôdo,
 sîđon, thar sie seliđa fîđen. Nâh sind hêr gesetana burgi
managa mid meginthiodun: thar fîđad sie meti te kôpe,
uueros aftar them uuîkeon.» Thô sprak eft uualdand Crist,
thioda drohtin, quađ that thes êniga thurufti ni uuârin,
«that sie thurh metilôsi mîna farlâtan
 leoƀlîca lêra. Geƀad gi thesun liudiun ginôg,
uuenniad sie hêr mid uuilleon.» Thô habde eft is uuord garu
Philippus frôd gumo, quađ that thar sô filu uuâri
manno menigi: «thoh uui hêr te meti habdin
garu im te geƀanne, sô uui mahtin fargelden mêst,
 ef uui hêr gisaldin siluƀerscatto
tuê hund samad, tueho uuâri is noh than,
that iro ênig thar ênes ginâmi:
sô luttic uuâri that thesun liudiun.» Thô sprak eft the landes uuard
endi frâgode sie firiuuitlîco,
 manno drohtin, huat sie thar te meti habdin
uuistes geuunnin. Thô sprak imu eft mid is uuordun angegin
Andreas fora them erlun endi themu alouualdon
selƀumu sagde, that sie an iro gisîđie than mêr
garouues ni habdin, «biûtan girstin brôd
 fîƀi an ûsaru ferdi endi fiscos tuêne.
Huat mag that thoh thesaru menigi?» Thô sprac eft mahtig Krist,
the gôdo godes sunu, endi hêt that gumono folc
skerien endi skêđen endi hêt thea scola settien,
erlos aftar theru erđu, irminthioda
 an grase gruonimu, endi thô te is iungarun sprak,
allaro barno bezt, hêt imu thiu brôd halon
endi thea fiscos forđ. That folc stillo bêd,
sat gesîđi mikil; undar thiu he thurh is selƀes craft,
manno drohtin, thene meti uuîhide,
 hêlag heƀencuning, endi mid is handun brak,
gaf it is iungarun forđ, endi it sie undar themu gumskepie hêt
dragan endi dêlien. Sie lêstun iro drohtines uuord,
is geƀa gerno drôgun gumono gihuemu,
hêlaga helpa. It undar iro handun uuôhs,
 meti manno gihuemu: theru meginthiodu uuarđ
lîf an lustun, thea liudi uurđun alle,
sade sâlig folc, sô huat sô thar gisamnod uuas
fan allun uuîdun uuegun. Thô hêt uualdand Krist
gangen is iungaron endi hêt sie gômien uuel,
 that thiu lêƀa thar farloren ni uurđi;
hêt sie thô samnon, thô thar sade uuârun
mankunnies manag. Thar môses uuarđ,
brôdes te lêƀu, that man birilos gilas
tueliƀi fulle: that uuas têcan mikil,
 grôt craft godes, huand thar uuas gumono gitald
âno uuîf endi kind, uuerodes atsamme
fîf thûsundig. That folc al farstôd,
thea man an iro môde, that sie thar mahtigna
hêrron habdun. Thô sie heƀencuning,
 thea liudi loƀodun, quâđun that gio ni uurđi an thit lioht cuman
uuîsaro uuârsago, eftha that he giuuald mid gode
an thesaru middilgard mêron habdi,
ênfaldaran hugi. Alle gisprâkun,
that he uuâri uuirđig uuelono gehuilikes,
 that he erđrîki êgan môsti,
uuîdene uueroldstôl, «nu he sulic geuuit haƀad,
sô grôte craft mid gode.» Thea gumon alle giuuarđ,
that sie ine gihôƀin te hêrosten,
gikurin ine te cuninge: that Kriste ni uuas
 uuihtes uuirđig, huand he thit uueroldrîki,
erđe endi uphimil thurh is ênes craft
selƀo giuuarhte endi sîđor giheld,
land endi liudskepi, – thoh thes ênigan gilôƀon ni dedin
uurêđe uuiđersacon – that al an is giuualde stâd,
 cuningrîkeo craft endi kêsurdômes,
meginthiodo mahal. Bethiu ni uuelde he thurh thero manno sprâka
hebbian ênigan hêrdôm, hêlag drohtin,
uueroldkuninges namon; ni he thô mid uuordun strîd
ni afhôf uuiđ that folc furđur, ac fôr imu thô, thar he uuelde,
 an ên gebirgi uppan: flôh that barn godes
gêlaro gelpquidi endi is iungaron hêt
oƀar ênne sêo sîđon endi im selƀo gibôd,
huar sie im eft tegegnes gangen scoldin.







  






















  







 



um  






 


 
 XXXV
 





 
 



 

Thô telêt that liuduuerod aftar themu lande allumu,
 tefôr folc mikil, sîđor iro frâho giuuêt
an that gebirgi uppan, barno rîkeost,
uualdand an is uuilleon. Thô te thes uuatares stađe
samnodun thea gesîđos Cristes, the he imu habde selƀo gicorane,
sie tueliƀi thurh iro treuua gôda: ni uuas im tueho nigiean,
 neƀu sie an that godes thionost gerno uueldin
oƀar thene sêo sîđon. Thô lêtun sie suîđean strôm,
hôh hurnidskip hluttron ûđeon,
skêđan skîr uuater. Skrêd lioht dages,
sunne uuarđ an sedle; the sêolîđandean
 naht neƀulo biuuarp; nâđidun erlos
forđuuardes an flôd; uuarđ thiu fiorđe tid
thera nahtes cuman – neriendo Crist
uuarode thea uuâglîđand –: thô uuarđ uuind mikil,
hôh uueder afhaƀen: hlamodun ûđeon,
 strôm an stamne; strîdiun feridun
thea uueros uuiđer uuinde, uuas im uurêđ hugi,
seƀo sorgono ful: selƀon ni uuândun
lagulîđandea an land cumen
thurh thes uuederes geuuin. Thô gisâhun sie uualdand Krist
 an themu sêe uppan selƀun gangan,
faran an fâđion: ni mahte an thene flôd innan,
an thene sêo sincan, huand ine is selƀes craft
hêlag anthabde. Hugi uuarđ an forhtun,
thero manno môdseƀo: andrêdun that it im mahtig fîund
 te gidroge dâdi. Thô sprak im iro drohtin tô,
hêlag heƀencuning, endi sagde im that he iro hêrro uuas
mâri endi mahtig: «nu gi môdes sculun
fastes fâhen; ne sî iu forht hugi,
gibâriad gi baldlîco: ik bium that barn godes,
 is selƀes sunu, the iu uuiđ thesumu sêe scal,
mundon uuiđ thesan meristrôm.» Thô sprac imu ên thero manno angegin
oƀar bord skipes, baruuirđig gumo,
Petrus the gôdo – ni uuelde pîne tholon,
uuatares uuîti –: «ef thu it uualdand sîs», quađ he,
 «hêrro the gôdo, sô mi an mînumu hugi thunkit,
hêt mi than tharod gangan te thi oƀar thesen geƀenes strôm,
drokno oƀar diap uuater, ef thu mîn drohtin sîs,
managoro mundboro.» Thô hêt ine mahtig Crist
gangan imu tegegnes. He uuarđ garu sâno,
 stôp af themu stamne endi strîdiun geng
forđ te is frôian. Thiu flôd anthabde
thene man thurh maht godes, antat he imu an is môde bigan
andrâden diap uuater, thô he drîƀen gisah
thene uuêg mid uuindu: uundun ina ûđeon,
 hô strôm umbihring. Reht sô he thô an is hugi tuehode,
sô uuêk imu that uuater under, endi he an thene uuâg innan,
sank an thene sêostrôm, endi he hriop sân aftar thiu
gâhon te themu godes sunie endi gerno bad,
that he ine thô generidi, thô he an nôdiun uuas,
 thegan an gethuinge. Thiodo drohtin
antfeng ine mid is fađmun endi frâgode sâna,
te huî he thô getuehodi: «huat, thu mahtes getrûoian uuel,
uuiten that te uuârun, that thi uuatares craft
an themu sêe innen thînes sîđes ni mahte,
 lagustrôm gilettien, sô lango sô thu habdes gelôƀon te mi
an thînumu hugi hardo. Nu uuilliu ik thi an helpun uuesen,
nerien thi an thesaru nôdi». Thô nam ine alomahtig,
hêlag bi handun: thô uuarđ imu eft hlutter uuater
fast under fôtun, endi sie an fâđi samad
 bêđea gengun, antat sie oƀar bord skipes
stôpun fan themu strôme, endi an themu stamne gesat
allaro barno bezt. Thô uuarđ brêd uuater,
strômos gestillid, endi sie te stađe quâmun,
lagulîđandea an land samen
 thurh thes uuateres geuuin, sagdun uualdande thanc,
diurden iro drohtin dâdiun endi uuordun,
fellun imu te fôtun endi filu sprâkun
uuîsaro uuordo, quâđun that sie uuissin garo,
that he uuâri selƀo sunu drohtines
 uuâr an thesaru uueroldi endi geuuald habdi
oƀar middilgard, endi that he mahti allaro manno gihues
ferahe giformon, al sô he im an themu flôde dede
uuiđ thes uuatares geuuin. 







  






















  







 



um  






 


 
 XXXVI
 





 
 



 

 Thô giuuêt imu uualdand Crist
sîđon fan themu sêe, sunu drohtines,
 ênag barn godes. Elithioda quam imu,
gumon tegegnes: uuârun is gôdun uuerk
ferran gefrâgi, that he sô filu sagde
uuâroro uuordo: imu uuas uuillio mikil,
that he sulic folcskepi frummien môsti,
 that sie simla gerno gode thionodin,
uuârin gehôrige heƀencuninge
mankunnies manag. Thô giuuêt he imu oƀer thea marka Iudeono,
sôhte imu Sidono burg, habde gesîđos mid imu,
gôde iungaron. Thar imu tegegnes quam
 ên idis fan âđrom thiodun; siu uuas iru ađaligeburdeo,
cunnies fan Cananeo lande; siu bad thene craftagan drohtin,
hêlagna, that he iru helpe gerêdi, quađ that iru uuâri harm gistanden,
soroga at iru selƀaru dohter, quađ that siu uuâri mid suhtiun bifangen:
«bedrogan habbiad sie dernea uuihti. Nu is iro dôd at hendi,
 thea uurêđon habbiad sie geuuitteu benumane. Nu biddiu ik thi, uualdand frô min,
selƀo sunu Dauides, that sie af sulicum suhtiun atômies,
that thu sie sô arma êgrohtfullo
uuamscađon biuueri.» Ni gaf iru thô noh uualdand Crist
ênig anduuordi; siu imu aftar geng,
 folgode fruokno, antat siu te is fôtun quam,
grôtte ina greatandi. Giungaron Cristes
bâdun iro hêrron, that he an is hugea mildi
uurđi themu uuîƀe. Thô habde eft is uuord garu
sunu drohtines endi te is gesîđun sprak:
 «êrist scal ik Israheles aƀoron uuerđen,
folcskepi te frumu, that sie ferhtan hugi
hebbian te iro hêrron: im is helpono tharf,
thea liudi sind farlorane, farlâten habbiad
uualdandes uuord, that uuerod is getuîflid,
 drîƀad im dernean hugi, ne uuilliad iro drohtine hôrien
Israhelo erlskepi, ungilôƀiga sind
heliđos iro hêrron: thoh scal thanen helpe cumen
allun elithiodun.» Agalêto bad
that uuîf mid iro uuordun, that iru uualdand Krist
 an is môdseƀon mildi uurđi,
that siu iro barnes forđ brûkan môsti,
hebbian sie hêle. Thô sprak iru hêrro angegin,
mâri endi mahtig: «nis that», quađ he, «mannes reht,
gumono nigênum gôd te gifrummienne
 that he is barnun brôdes aftîhe,
uuernie im oƀar uuilleon, lâte sie uuîti tholean,
hungar hetigrimmen, endi fôdie is hundos mid thiu.»
«Uuâr is that, uualdand», quađ siu, «that thu mid thînun uuordun sprikis,
sôđlîco sagis: huat, thoh oft an seli innen
 undar iro hêrron diske huelpos huerƀad
brosmono fulle theru fan themu biode niđer
antfallat iro frôian.» Thô gihôrde that friđubarn godes
uuillean thes uuîƀes endi sprak iru mid is uuordun tô:
«uuela that thu uuîf haƀes uuillean gôden!
 Mikil is thîn gilôƀo an thea maht godes,
an thene liudio drohtin. Al uuirđid gilêstid sô
umbi thînes barnes lîf, sô thu bâdi te mi.»
Thô uuarđ siu sân gihêlid, sô it the hêlago gesprac
uuordun uuârfastun: that uuîf fagonode,
 thes siu iro barnes forđ brûkan môste;
habde iru giholpen hêleando Crist,
habde sie farfangane fîundo craftu,
uuamscađun biuuerid. Thô giuuêt imu uualdand forđ,
barno that bezte, sôhte imu burg ôđre,
 thiu sô thicco uuas mid theru thiodu Iudeono,
mid sûđarliudiun giseten. Thar gifragn ik that he is gesîđos grôtte,
the iungaron the he imu habde be is gôde gicorane, that sie mid imu gerno geuunodun,
uueros thurh is uuîson sprâka: «alle skal ik iu», quađ he, «mid uuordun frâgon,
iungaron mîne: huat queđat these Iudeo liudi,
 mâri meginthioda, that ik manno sî?»
Imu anduuordidun frôlîco is friund angegin,
iungaron sîne: «nis thit Iudeono folc,
erlos ênuuordie: sum sagad that thu Elias sîs,
uuîs uuârsago, the hêr giu uuas lango,
 gôd undar thesumu gumskepie, sum sagad that thu Iohannes sîs,
diurlîc drohtines bodo, the hêr dôpte iu
uuerod an uuatere; alle sie mid uuordun sprekad,
that thu ênhuilic sîs eđilero manno,
thero uuârsagono, the hêr mid uuordun giu
 lêrdun these liudi, endi that thu sîs eft an thit lioht cumen
te uuîseanne thesumu uuerode.» Thô sprak eft uualdand Krist:
«hue queđad gi, that ik sî», quađ he, «iungaron mîne,
lioƀon liuduueros?» Thô te lat ni uuarđ
Sîmon Petrus: sprak sân angegin
 êno for im allun – habde imu ellien gôd,
thrîstea githâhti, uuas is theodone hold –:







  






















  







 



um  






 


 
 XXXVII
 





 
 



 

«Thu bist the uuâro uualdandes sunu,
libbiendes godes, the thit lioht giscôp,
Crist cuning êuuig: sô uuilliad uui queđen alle,
 iungaron thîne, that thu sîs god selƀo,
hêleandero bezt.» Thô sprac imu eft is hêrro angegin:
«sâlig bist thu Sîmon», quađ he, «sunu Ionases; ni mahtes thu that selƀo gehuggean,
gimarcon an thînun môdgithâhtiun, ne it ni mahte thi mannes tunge
uuordun geuuîsien, ac dede it thi uualdand selƀo,
 fader allaro firiho barno, that thu sô forđ gisprâki,
sô diapo bi drohtin thînen. Diurlîco scalt thu thes lôn antfâhen,
hluttro haƀas thu an thînan hêrron gilôƀon, hugiskefti sind thîne stêne gelîca,
sô fast bist thu sô felis the hardo; hêten sculun thi firiho barn
sancte Pêter: oƀar themu stêne scal man mînen seli uuirkean,
 hêlag hûs godes; thar scal is hîuuiski tô
sâlig samnon: ni mugun uuiđ them thînun suîđeun crafte
anthebbien hellie portun. Ik fargiƀu thi himilrîceas slutilas,
that thu môst aftar mi allun giuualdan
kristinum folke; kumad alle te thi
 gumono gêstos; thu haƀe grôte giuuald,
huene thu hêr an erđu eldibarno
gebinden uuillies: themu is bêđiu giduan,
himilrîki biloken, endi hellie sind imu opana,
brinnandi fiur; sô huene sô thu eft antbinden uuili,
 antheftien is hendi, themu is himilrîki,
antloken liohto mêst endi lîf êuuig,
grôni godes uuang. Mid sulicaru ik thi geƀu uuilliu
lônon thînen gilôƀon. Ni uuilliu ik, that gi thesun liudiun noh,
mârien thesaru menigi, that ik bium mahtig Crist,
 godes êgan barn. Mi sculun Iudeon noh,
unsculdigna erlos binden,
uuêgean mi te uundrun – dôt mi uuîties filo –
innan Hierusalem gêres ordun,
âhtien mînes aldres eggiun scarpun,
 bilôsien mi lîƀu. Ik an thesumu liohte scal
thurh ûses drohtines craft fan dôde astanden
an thriddiumu dage». Thô uuarđ thegno bezt
suîđo an sorgun, Sîmon Petrus,
uuarđ imu hugi hriuuig, endi te is hêrron sprak
 rink an rûnun: «ni scal that rîki god», quađ he,
«uualdand uuillien, that thu eo sulic uuîti mikil
githolos undar thesaru thiod: nis thes tharf nigiean,
hêlag drohtin.» Thô sprak imu eft is hêrro angegin,
mâri mahtig Crist – uuas imu an is môde hold –:
 «huat, thu nu uuiđeruuard bist», quađ he, «uuilleon mînes,
thegno bezto! Huat, thu thesaro thiodo canst
menniscan sidu: thu ni uuêst the maht godes,
the ik gifrummien scal. Ik mag thi filu seggean
uuârun uuordun, thar hêr undar thesumu uuerode standad
 gesîđos mîne, thea ni môtun suelten êr,
huerƀen an hinenfard êr sie himiles lioht,
godes rîki sehat.» Côs imu iungarono thô
sân aftar thiu Sîmon Petrus,
Iacob endi Iohannes, thea gumon tuêne,
 bêđea thea gibrôđer, endi imu thô uppen thene berg giuuêt
sunder mid them gesîđun, sâlig barn godes,
mid them thegnun thrim, thiodo drohtin,
uualdand thesaro uueroldes: uuelde im thar uundres filu,
têcno tôgean, that sie gitrûodin thiu bet,
 that he selƀo uuas sunu drohtines,
hêlag heƀencuning. Thô sie an hôhan uuall
stigun stên endi berg, antat sie te theru stedi quâmun,
uueros uuiđer uuolcan, thar uualdand Krist,
cuningo craftigost gicoren habde,
 that he is godkundi iungarun sînun
thurh is ênes craft ôgean uuelde,
berhtlîc biliđi. 







  






















  







 



um  






 


 
 XXXVIII
 





 
 



 

 Thô imu thar te bedu gihnêg,
thô uuarđ imu thar uppe ôđarlîcora
uuliti endi giuuâdi: uurđun imu is uuangun liohte,
 blîcandi sô thiu berhte sunne: sô skên that barn godes,
liuhte is lîchamo: liomon stôdun
uuânamo fan themu uualdandes barne; uuarđ is geuuâdi sô huît
sô snêu te sehanne. Thô uuarđ thar seldlîc thing
giôgid aftar thiu: Elias endi Moyses
 quâmun thar te Criste uuiđ sô craftagne
uuordun uuehslean. Thar uuarđ sô uunsam sprâka,
sô gôd uuord undar gumun, thar the godes sunu
uuiđ thea mârean man mahlien uuelde,
sô blîđi uuarđ uppan themu berge: skên that berhte lioht,
 uuas thar gard gôdlic endi grôni uuang,
paradise gelîc. Petrus thô gimahalde,
heliđ hardmôdig endi te is hêrron sprac,
grôtte thene godes sunu: «gôd is it hêr te uuesanne,
ef thu it gikiosan uuili, Crist alouualdo,
 that man thi hêr an thesaru hôhe ên hûs geuuirkea,
mârlîco gemaco endi Moysese ôđer
endi Eliase thriddea: thit is ôdas hêm,
uuelono uunsamost.» Reht sô he thô that uuord gesprak,
sô tilêt thiu luft an tuê: lioht uuolcan skên,
 glîtandi glîmo, endi thea gôdun man
uulitiscôni beuuarp. Thô fan themu uuolcne quam
hêlag stemne godes, endi them heliđun thar
selƀo sagde, that that is sunu uuâri,
libbiendero lioƀost: «an themu mi lîcod uuel
 an mînun hugiskeftiun. Themu gi hôrien sculun,
fulgangad imu gerno.» Thô ni mahtun thea iungaron Cristes
thes uuolcnes uuliti endi uuord godes,
thea is mikilon maht thea man antstanden,
ac sie bifellun thô forđuuardes: ferhes ni uuândun,
 lengiron lîƀes. Thô geng im tô the landes uuard,
behrên sie mid is handun hêleandero bezt,
hêt that sie im ni andrêdin: «ni scal iu hêr derien eouuiht,
thes gi hêr seldlîkes giseen habbiad,
mêriaro thingo.» Thô eft them mannun uuarđ
 hugi at iro herton endi gihêlid môd,
gibade an iro breostun: gisâhun that barn godes
ênna standen, uuas that ođer thô,
behliden himiles lioht. Thô giuuêt imu the hêlago Crist
fan themu berge niđer; gibôd aftar thiu
 iungarun sînun, that sie oƀar Iudeono folc
ni sagdin thea gisioni: «er than ik selƀo hêr
suîđo diurlîco fan dôđe astande,
arîse fan theru restu: sîđor mugun gi it rekkien forđ,
mârien oƀar middilgard managun thiodun
 uuîdo aftar thesaru uueroldi.» 







  






















  







 



um  






 


 
 XXXIX
 





 
 



 

 Thô giuuêt imu uualdand Crist
eft an Galileo land, sôhte is gadulingos,
mahtig is mâgo hêm, sagde thar manages huat
berhtero biliđeo, endi that barn godes
them is sâligun gesîđun sorgspell ni forhal,
 ac he im openlîco allun sagde,
them is gôdun iungarun, huô ine scolde that Iudeono folc
uuêgean te uundrun. Thes uurđun thar uuîse man
suuîđo an sorgun, uuarđ im sêr hugi,
hriuuig umbi iro herte: gihôrdun iro hêrron thô,
 uualdandes sunu uuordun tellien,
huat he undar theru thiodu tholoian scolde,
uuilliendi undar themu uuerode. Thô giuuêt imu uualdand Crist,
gumo fan Galilea, sôhte imu Iudeono burg,
quâmun im te Cafarnaum. Thar fundun sie ênan kuninges thegan
 uulankan undar themu uuerode: quađ that he uuâri giuueldig bodo
ađalkêsures; he grôtte aftar thiu
Sîmon Petrusen, quađ that he uuâri gisendid tharod,
that he thar gimanodi manno gehuiliken
thero hôƀidscatto, the sie te themu hoƀe scoldin
 tinsi gelden: «nis thes tueho ênig
gumono nigiênumu, ne sie ina fargelden sân
mêđmo kusteon, biûten iuuue mêster êno
haƀad it farlâten. Ni scal that lîcon uuel
mînumu hêrron, sô man it imu at is hoƀe kûđid,
 ađalkêsure.» Thô geng aftar thiu
Sîmon Petrus, uuelde it seggian thô
hêrron sînumu: he uuas is an is hugi iu than,
giuuaro uualdand Crist: – imu ni mahte uuord ênig
biholen uuerđen, he uuisse hugiskefti
 manno gehuilikes –: hêt thô thene is mârean thegan,
Sîmon Petrus an thene sêo innen
angul uuerpen: «suliken sô thu thar êrist mugis
fisk gifâhen», quađ he, «sô teoh thu thene fan themu flôde te thi,
antklemmi imu thea kinni: thar maht thu undar them kaflon nimen
 guldine scattos, that thu fargelden maht
themu manne te gimôdea mînen endi thînen
tinseo sô huilican, sô he ûs tô sôkid.»
He ni thorfte imu thô aftar thiu ôđaru uuordu
furđur gibioden: geng fiscari gôd,
 Sîmon Petrus, uuarp an thene sêo innen
angul an ûđeon endi up gitôh
fisk an flôde mid is folmun tuêm,
teklôf imu thea kinni endi undar them kaflun nam
guldine scattos: dede al, sô imu the godes sunu
 uuordun geuuîsde. Thar uuas thô uualdandes
megincraft gimârid, huô scal allaro manno gehuilic
suîđo uuilliendi is uueroldhêrron
sculdi endi scattos, thea imu giskeride sind,
gerno gelden: ni scal ine fargûmon eouuiht,
 ni farmuni ine an is môde, ac uuese imu mildi an is hugi,
thiono imu thiolîco: an thiu mag he thiodgodes
uuillean geuuirkean endi ôk is uueroldhêrron 
huldi habbien. 







  






















  







 



um  






 


 
 XL
 





 
 



 

 Sô lêrde the hêlago Crist
thea is gôdon iungaron: «ef ênig gumono uuiđ iu», quađ he,
 «sundea geuuirkea, than nim thu ina sundar te thi,
thene rink an rûna endi imu is râd saga,
uuîsi imu mid uuordun. Ef imu than thes uuerđ ne sî,
that he thi gihôrie, hala thi thar ôđara tô
gôdaro gumono, endi lah imu is grimmun uuerc,
 sak ina sôđuuordun. Ef imu than is sundea aftar thiu,
lôsuuerc ni lêđon, giduo it ôđrun liudiun cûđ,
mâri it than for menegi endi lât manno filu
uuiten is faruurhti: ôđo beginnad imu than is uuerk tregan,
an is hugi hreuuen, than he it gihôrid heliđo filu,
 ahton eldibarn endi imu is uƀilon dâd
uueread mid uuordun. Ef he than ôk uuendien ne uuili,
ac farmôdat sulica menegi, than lât thu thene man faren,
haƀa ina than far hêđinen endi lât ina thi an thînumu hugi lêđen,
mîđ is an thînumu môde, ne sî that imu eft mildi god,
 hêr heƀencuning helpe farlîhe,
fader allaro firiho barno.» Thô frâgode Petrus,
allaro thegno bezt theodan sînan:
«huô oft scal ik them mannun, the uuiđ mi habbiad
lêđuuerk giduan, leoƀo drohtin,
 scal ik im siƀun sîđun iro sundea alâten,
uurêđaro uuerko, êr than ik is êniga uurêka frummie,
lêđes te lône?» Thô sprak eft the landes uuard,
angegin the godes sunu gôdumu thegne:
«ni seggiu ik thi fan siƀuniun, sô thu selƀo sprikis,
 mahlis mid thînu mûđu, ik duom thi mêra thar tô:
siƀun sîđun siƀuntig sô scalt thu sundea gehuemu,
lêđes alâten: sô uuilliu ik thi te lêrun geƀen
uuordun uuârfastun. Nu ik thi sulica giuuald fargaf,
that thu mînes hîuuiskes hêrost uuâris,
 manages mannkunnies, nu scalt thu im mildi uuesen,
liudiun lîđi.» Thô thar te themu lêreande quam
ên iung man angegin endi frâgode Iesu Crist:
«mêster the gôdo», quađ he, «huat scal ik manages duan,
an thiu the ik heƀenrîki gehalan môti?»
 Habde imu ôduuelon allen geuunnen,
mêđomhord manag, thoh he mildean hugi
bâri an is breostun. Thô sprak imu that barn godes:
«huat quiđis thu umbi gôdon? nis that gumono ênig
biûtan the êno, the thar al gescôp,
 uuerold endi uunnea. Ef thu is uuillean haƀas,
that thu an lioht godes lîđan môtis,
than scalt thu bihalden thea hêlagon lêra,
the thar an themu aldon êuua gebiudid,
that thu man ni slah, ni thu mênes ni sueri,
 farlegarnessi farlât endi luggi geuuitskepi,
strîd endi stulina; ne uuis thu te stark an hugi,
ne nîđin ne hatul, ni nôdrôf ni fremi;
aƀunst alla farlât; uuis thînun eldirun gôd,
fader endi môder, endi thînun friundun hold,
 them nâhistun ginâđig. Than thu thi giniodon môst
himilo rîkeas, ef thu it bihalden uuili,
fulgangan godes lêrun.» Thô sprak eft the iungo man
«al hebbiu ik sô gilêstid», quađ he, «sô thu mi lêris nu,
uuordun uuîsis, sô ik is eo uuiht ni farlêt
 fan mînero kindiski.» Thô bigan ina Crist sehan
an mid is ôgun: «ên is thar noh nu», quađ he,
«uuan thero uuerko: ef thu is uuilleon haƀas,
that thu thurhfremid thionon môtis
hêrron thînumu, than scalt thu that thîn hord nimen,
 scalt thînan ôduuelon allan farcôpien,
diurie mêđmos, endi dêlien hêt
armun mannun: than haƀas thu aftar thiu
hord an himile; cum thi than gihalden te mi,
folgo thi mînaro ferdi: than haƀas thu friđu sîđur.»
 Thô uurđun Kristes uuord kindiungumu manne
suîđo an sorgun, uuas imu sêr hugi,
môd umbi herte: habde mêđmo filu,
uuelono geuunnen; uuende imu eft thanen,
uuas imu unôđo innan breostun,
 an is seƀon suâro. Sah imu aftar thô
Krist alouualdo, quađ it thô, thar he uuelde,
te them is iungarun geginuuardun, that uuâri an godes rîki
unôđi ôdagumu manne up te cumanne:
«ôđur mag man olbundeon, thoh he sî unmet grôt,
 thurh nâđlan gat, thoh it sî naru suîđo,
sâftur thurhslôpien, than mugi cuman thiu siole te himile
thes ôdagan mannes, the hêr al haƀad
giuuendid an thene uueroldscat uuilleon sînen,
môdgithâhti, endi ni hugid umbi thie maht godes.»







  






















  







 



um  






 


 
 XLI
 





 
 



 

Imu anduuordiade êrthungan gumo,
Sîmon Petrus, endi seggean bad
leoƀan hêrron: «huat sculun uui thes te lône nimen», quađ he,
«gôdes te gelde, thes uui thurh thîn iungardôm
êgan endi erƀi al farlêtun
 hoƀos endi hîuuiski endi thi te hêrron gicurun,
folgodun thînaru ferdi: huat scal ûs thes te frumu uuerđen,
langes te lône?» Liudeo drohtin
sagde im thô selƀo: «than ik sittien kumu», quađ he,
«an thie mikilan maht an themu mârean dage,
 thar ik allun scal irminthiodun
dômos adêlien, than môtun gi mid iuuuomu drohtine thar
selƀon sittien endi môtun thera saca uualdan:
môtun gi Israhelo eđilifolcun
adêlien aftar iro dâdiun: sô môtun gi thar gidiuride uuesen.
 Than seggiu ik iu te uuâran: sô hue sô that an thesaru uueroldi giduot,
that he thurh mîna minnea mâgo gesidli
liof farlêtid, thes scal hi hêr lôn niman
tehan sîđun tehinfald, ef he it mid treuuon duot,
mid hluttru hugi. Oƀar that haƀad he ôk himiles lioht,
 open êuuig lîf.» Bigan imu thô aftar thiu
allaro barno bezt ên biliđi seggian,
quađ that thar ên ôdag man an êrdagun
uuâri undar themu uuerode: «the habde uuelono genôg,
sinkas gisamnod endi imu simlun uuas
 garu mid goldu endi mid godouuebbiu,
fagarun fratahun endi imu so filu habde
gôdes an is gardun endi imu at gômun sat
allaro dago gehuilikes: habde imu diurlîc lîf,
blîtzea an is benkiun. Than uuas thar eft ên biddiendi man,
 gilêƀod an is lîchamon, Lazarus uuas he hêten,
lag imu dago gehuilikes at them durun foren,
thar he thene ôdagan man inne uuisse
an is gestseli gôme thiggean,
sittien at sumble, endi he simlun bêd
 giarmod thar ûte: ni môste thar in cuman,
ne he ni mahte gebiddien, that man imu thes brôdes tharod
gidragan uueldi, thes thar fan themu diske niđer
antfel undar iro fôti: ni mahte imu thar ênig fruma uuerđen
fan themu hêroston, the thes hûses giuueld, biûtan that thar
gengun is hundos tô,
 likkodun is lîkuundon, thar he liggiandi
hungar tholode; ni quam imu thar te helpu uuiht
fan themu rîkeon manne. Thô gifragn ik that ina is reganogiscapu,
thene armon man is êndago
gimanoda mahtiun suîđ, that he manno drôm
 ageƀen scolde. Godes engilos
antfengun is ferh endi lêddun ine forđ thanen,
that sie an Abrahames barm thes armon mannes
siole gisettun: thar môste he simlun forđ
uuesen an uunniun. Thô quâmun ôk uurdegiscapu,
 themu ôdagan man orlaghuîle,
that he thit lioht farlêt: lêđa uuihti
besinkodun is siole an thene suarton hel,
an that fern innen fîundun te uuillean,
begrôƀun ine an gramono hêm. Thanen mahte he thene gôdan scauuon,
 Abraham gesehen, thar he uppe uuas
lîƀes an lustun, endi Lazarus sat
blîđi an is barme, berht lôn antfeng
allaro is armôdio, endi lag the ôdago man
hêto an theru helliu, hriop up thanen:
 «fader Abraham», quađ he, «mi is firinun tharf,
that thu mi an thînumu môdseƀon mildi uuerđes,
lîđi an thesaru lognu: sendi mi Lazarus herod,
that he mî gefôrea an thit fern innan
caldes uuateres. Ik hêr quic brinnu
 hêto an thesaru helliu: nu is mi thînaro helpono tharf,
that he mi aleskie mid is lutticon fingru
tungon mîne, nu siu têkan haƀad,
uƀil arƀedi. Inuuidrâdo,
lêđaro sprâka, alles is mi nu thes lôn cumen.»
 Imu anduuordiade thô Abraham – that uuas aldfader –:
«gehugi thu an thînumu herton», quađ he, «huat thu habdes iu
uuelono an uueroldi. Huat, thu thar alle thîne uunnea farsliti,
gôdes an gardun, sô huat sô thi giƀiđig forđ
uuerđen scolde. Uuîti tholode
 Lazarus an themu liohte, habde thar lêđes filu,
uuîteas an uueroldi. Bethiu scal he nu uuelon êgan,
libbien an lustun: thu scalt thea logna tholan,
brinnendi fiur: ni mag is thi ênig bôte kumen
hinana te helliu: it haƀad the hêlago god
 sô gifastnod mid is fađmun: ni mag thar faren ênig
thegno thurh that thiustri: it is hêr sô thikki undar ûs.»
Thô sprac eft Abrahame the erl tegegnes
fan theru hêtan hell endi helpono bad,
that he Lazarus an liudio drôm
 selƀon sandi: «that he geseggea thar
brôđarun mînun, huô ik hêr brinnendi
thrâuuerk tholon; si thar undar theru thiodu sind,
si fîƀi undar themu folke: ik an forhtun bium,
that sie im thar faruuirkien, that sie sculin ôk an thit uuîti te mi,
 an sô grâdag fiur.» Thô imu eft tegegnes sprak
Abraham aldfader, quađ that sie thar êo godes
an themu landskepi, liudi habdin,
Moyseses gibôd endi thar managaro tô
uuârsaguno uuord: «ef sie is uuillige sind,
 that sie that bihalden, than ni thurƀun sie an thea hell innen,
an that fern faren, ef sie gefrummiad sô,
sô thea gebiodad, the thea bôk lesat
them liudiun te lêrun. Ef sie thes than ni uuilliad lêstien uuiht,
thanne ni hôriad sie ôk themu the hinan astâd,
 man fan dôđe. Lâte man sie an iro môdseƀon
selƀon keosen, hueđer im suôtiera thunkie
te giuuinnanne, sô lango sô sie an thesaru uueroldi sind,
that sie eft uƀil ettha gôd aftar habbien.»







  






















  







 



um  






 


 
 XLII
 





 
 



 

Sô lêrde he thô thea liudi liohton uuordon,
 allaro barno bezt, endi biliđi sagde
manag mankunnie mahtig drohtin,
quađ that imu ên sâlig gumo samnon bigunni
man an morgen, «endi im mêda gihêt,
the hêrosto thes hîuuiskeas, suîđo holdlîc lôn»,
 quat that hie iro allaro gihuem ênna gâƀi
silofrinna scat. «Thuo samnodun managa
uueros an is uuîngardon, – endi hie im uuerc bifalah –
âdro an ûhtan. Sum quam thar ôc an undorn tuo,
sum quam thar an middian dag, man te them uuerke,
 sum quam thar te nônu, thuo uuas thiu niguđa tîd
sumarlanges dages; sum thar ôc sîđor quam
an thia elliftun tîd. Thuo geng thar âƀand tuo,
sunna ti sedle. Thuo hie selƀo gibôd
is ambahtion, erlo drohtin,
 that man thero manno gihuem is meoda forguldi,
them erlon arƀidlôn; hiet thiem at êrist geƀan.
thia thar at lezt uuârun, liudi cumana,
uueros te them uuerke, endi mid is uuordon gibôd,
that man them mannon iro mieda forguldi
 alles at aftan, them thar quâmun at êrist tuo
uuillendi te them uuerke. Uuândun sia suîđo,
that man im mêra lôn gimacod habdi
uuiđ iro araƀedie: than man im allon gaf,
them liudeon gilîco. Lêđ uuas that suîđo,
 allon them ando, them thar quâmun at êrist tuo:
«uui quâmun hier an moragan», quâđun sia, «endi tholodun hier manag te dage
araƀiduuerco, huîlon unmet hêt,
scînandia sunna: nu ni giƀis thu ûs scattes than mêr,
thie thu them ôđron duos, thia hier êna huîla
 uuâron an thînon uuerke.» Thuo habda eft is uuord garo
thie hêrrosto thes hîuuiskes, quat that hie im ni habdi gihêtan than mêr
uuerđes uuiđ iro uuerke: «huat, ik giuuald hebbiu», quathie,
«that ik iu allon gilîco muot lôn forgeldan,
iuues uuerkes uuerđ.» Than uualdandi Crist
 mênda im thoh mêra thing, thoh hie oƀar that manno folc
fan them uuîngardon sô uuordon sprâki,
huô thar unefno erlos quâmun,
uueros te them uuerke. Sô sculun fan thero uueroldi duon
manncunnies barn an that mârio lioht,
 gumon an godes uuang: sum biginnit ina giriuuan sân
an is kindiski, haƀit im gicoranan muod,
uuilleon guodan, uueroldsaca mîđit,
farlâtit is lusta; ni mag ina is lîkhamo
an unspuod forspanan: spâhiđa lînot,
 godes êu, gramono forlâtit,
uurêđaro uuillion, duot im sô te is uueroldi forđ,
lêstit sô an theson liohte, antthat im is lîƀes cumit,
aldres âƀand; giuuîtit im than upuuegos:
thar uuirđit im is araƀedi all gilônot,
 fargoldan mid guodu an godes rîkie.
That mêndun thia uuuruhteon, thia an them uuîngardon
âdro an ûhta arƀidlîco
uuerc bigunnun endi thuruuuonodun forđ,
erlos unt âƀand. Sum thar ôc an undern quam,
 habda thuo farmerrid, thia moraganstunda
thes daguuerkes forduolon; sô duot doloro filo,
gimêdaro manno: drîƀit im mislîc thing
gerno an is iuguđi, – haƀit im gelpquidi
lêđa gilînot endi lôsuuord manag –,
 antthat is kindiski farcuman uuirđit,
that ina after is iuguđi godes anst manot
blîđi an is brioston; fâhit im te beteron than
uuordon endi uuercon, lêdit im is uuerold mid thiu,
is aldar ant thena endi: cumit im alles lôn
 an godes rîkie, gôdaro uuerko.
Sum mann thann midfiri mên farlâtid,
suâra sundiun, fâhit im an sâlig thing,
biginnit im thuru godes craft guodaro uuerco,
buotit balosprâka, lâtit im is bittrun dâd
 an is hugie hreuuan; cumit im thiu helpa fon gode,
that im gilêstid thie gilôƀo, sô lango sô im is lîf uuarod;
farit im forđ mid thiu, antfâhit is mieda,
guod lôn at gode; ni sindun êniga geƀa beteran.
Sum biginnit thann ôc furđor, than hie ist fruodot mêr,
 is aldares afheldit, – than biginnat im is uƀilon uuerc
lêđon an theson liohte, than ina lêra godes
gimanod an is muode: uuirđit im mildera hugi,
thurugengit im mid guodu endi geld nimit,
hôh himilrîki, than hie hinan uuendit,
 uuirđit im is mieda sô sama, sô them mannun uuarđ,
thea thar te nônu dages, an thea nigunda tîd,
an thene uuîngardon uuirkean quâmun.
Sum uuirđid than sô suîđo gefrôdot, sô he ni uuili is sundea bôtien,
ac he ôkid sie mid uƀilu gehuilicu, antat imu is âƀand nâhid,
 is uuerold endi is uunnea farslîtid; than beginnid he imu uuîti andrêden,
is sundeon uuerđad imu sorga an môde: gehugid huat he selƀo gefrumide
grimmes than lango, the he môste is iuguđeo neoten; ni mag than mid ôđru gôdu gibôtien
thea dâdi, thea he sô derƀea gefrumide, ac he slehit allaro dago gehuilikes
an is breost mid bêđiun handun endi uuôpit sie mid bittrun trahnun,
 hlûdo he sie mid hofnu kûmid, bidid thene hêlagon drohtin
mahtigne, that he imu mildi uuerđe: ni lâtid imu sîđor is môd gituîflien;
sô êgrohtful is, the thar alles geuueldid: he ni uuili ênigumu irminmanne
faruuernien uuillean sînes; fargiƀid imu uualdand selƀo
hêlag himilrîki: than is imu giholpen sîđur.
 Alle sculun sie thar êra antfâhen, thoh sie tharod te ênaru tîdi
ni kumen, that kunni manno, thoh uuili imu the craftigo drohtin,
gilônon allaro liudio sô huilicumu, sô hêr is gilôƀon antfâhit:
ên himilrîki giƀid he allun theodun,
mannun te mêdu. That mênde mahtig Krist,
 barno that bezte, thô he that biliđi sprak,
huô thar te them uuîngardun uurhteon quâmin,
man mislîco: thoh nam is mêde gehue
fulle te is frôian. Sô sculun firiho barn
at gode selƀumu geld antfâhen,
 suîđo leoƀlîc lôn, thoh sie sume sô late uuerđan.







  






















  







 



um  






 


 
 XLIII
 





 
 



 

Hêt imu thô thea is gôdan iungaron nâhor
tueliƀi gangan – thea uuârun imu triuuuiston
man oƀar erđu –, sagde im mahtig selƀo
ôđersîđu, huilic imu thar arƀedi
 tôuuard uuârun: «thes ni mag ênig tueho uuerđen», quađ he.
Quađ that sie thô te Hierusalem an that Iudeono folc
lîđan scoldin: «thar uuirđid all gilêstid sô,
gefrumid undar themu folke, sô it an furndagun
uuîse man be mi uuordun gesprâkun.
 Thar sculun mi farcôpon undar thea craftigon thiod,
heliđos te theru hêri; thar uuerđat mîna hendi gebundana,
fađmos uuerđad mi thar gefastnod; filu scal ik thar githoloian,
hoskes gihôrien endi harmquidi,
bismersprâka endi bihêtuuord manag;
 sie uuêgeat mi te uundron uuâpnes eggiun,
bilôsiad mi lîƀu: ik te thesumu liohte scal
thurh drohtines craft fan dôđe astanden
an thriddeon dage. Ni quam ik undar thesa theoda herod
te thiu, that mîn eldibarn arƀed habdin,
 that mi thionodi thius thiod: ni uuilliu ik is sie thiggien nu,
fergon thit folcskepi, ac ik scal imu te frumu uuerđen,
theonon imu theolîco endi for alla thesa theoda geƀen
seole mîne. Ik uuilliu sie selƀo nu
lôsien mid mînu lîƀu, thea hêr lango bidun,
 mankunnies manag, mînara helpa.»
Fôr imu thô forđuuardes – habde imu fasten hugi,
blîđean an is breostun barn drohtines –
uuelda im te Hierusalem Iudeo folkes
uuilleon uuîsan: he conste thes uuerodes sô garo
 hetigrimmen hugi endi hardan strîd,
uurêđan uuilleon. Uuerod sîđode
furi Hierichoburg; uuas the godes sunu,
mahtig undar thero menigi. Thar sâtun tuênie man bi uuege,
blinde uuârun sie bêđie: uuas im bôtono tharf,
 that sie gehêldi heƀenes uualdand,
huand sie sô lango liohtes tholodun,
managa huîla. Sie gihôrdun thô that megin faren
endi frâgodun sân firiuuitlîco
reginiblindun, huilic thar rîki man
 undar themu folcskepi furista uuâri,
hêrost an hôƀid. Thô sprac im ên heliđ angegin,
quađ that thar Hiesu Crist fan Galilealande,
hêleandero bezt hêrost uuâri,
fôri mid is folcu. Thô uuarđ frâhmôd hugi
 bêđiun them blindun mannun, thô sie that barn godes
uuissun under themu uuerode: hreopun im thô mid iro uuordun tô,
hlûdo te themu hêlagon Criste, bâdun that he im helpe gerêdi:
«drohtin Dauides sunu: uuis ûs mid thînun dâdiun mildi,
neri ûs af thesaru nôdi, sô thu ginôge dôs
 manno kunnies: thu bist managun gôd,
hilpis endi hêlis.» Tho bigan im that heliđo folc
uuerien mid uuordun, that sie an uualdand Krist
sô hlûdo ni hriopin. Si ni uueldun im hôrien te thiu,
ac sie simla mêr endi mêr oƀar that manno folc
 hlûdo hreopun. Hêleand gestôd,
allaro barno bezt, hêt sie thô brengien te imu,
lêdien thurh thea liudi, sprak im listiun tô
mildlîco for theru menegi: «huat uuilliad git mînaro hêr», quađ he,
«helpono habbien?» Sie bâdun ina hêlagna,
 that he im ira ôgon opana gidâdi,
farliuui theses liohtes, that sie liudio drôm,
suikle sunnun scîn gisehen môstin,
uulitiscônie uuerold. Uualdand frumide,
hrên sie thô mid is handun, dede is helpe thar tô,
 that them blindun thô bêđium uurđun
ôgon gioponod, that sie erđe endi himil
thurh craft godes antkiennien mahtun,
lioht endi liudi. Thô sagdun sie lof gode,
diurdun ûsan drohtin, thes sie dages liohtes
 brûcan môstun: geuuitun im bêđie mid imu,
folgodun is ferdi: uuas im thiu fruma giƀiđig,
endi ôk uualdandes uuerk uuîdo gekûđid,
managun gimârid. 







  






















  







 



um  






 


 
 XLIV
 





 
 



 

 Thar uuas sô mahtiglîc
biliđi gibôknid, thar the blindon man
 bi themu uuege sâtun, uuîti tholodun,
liohtes lôse: that mênid thoh liudio barn,
al mancunni, huô sie mahtig god
an themu anaginne thurh is ênes craft
sinhîun tuê selƀo giuuarhte,
 Adam endi Êvan: fargaf im upuuegos,
himilo rîki; ac thô uuarđ im the hatola te nâh,
fîund mid fêknu endi mid firinuuerkun,
bisuêk sie mid sundiun, that sie sinscôni,
lioht farlêtun: uurđun an lêđaron stedi,
 an thesen middilgard man faruuorpen,
tholodun hêr an thiustriu thiodarƀedi,
uunnun uuracsîđos, uuelon tharƀodun:
fargâtun godes rîkies, gramon theonodun,
fîundo barnun; sie guldun is im mid fiuru lôn
 an theru hêton helliu. Bethiu uuârun siu an iro hugi blinda
an thesaru middilgard, menniscono barn,
huand siu ine ni antkiendun, craftagne god,
himilisken hêrron, thene the sie mid is handun giscôp,
giuuarhte an is uuillion. Thius uuerold uuas thô sô farhuerƀid,
 bithuungen an thiustrie, an thiodarƀidi,
an dôđes dalu: sâtun im thô bi theru drohtines strâtun
iâmarmôde, godes helpe bidun:
siu ni mahte im thô êr uuerđen, êr than uualdand god
an thesan middilgard, mahtig drohtin,
 is selƀes sunu sendien uueldi
that he lioht antluki liudio barnun,
oponodi im êuuig lîf, that sie thene alouualdon
mahtin antkennien uuel, craftagna god.
Ôk mag ik giu gitellien, of gi thar tô uuilliad
 huggien endi hôrien, that gi thes hêliandes mugun
craft antkennien, huô is kumi uurđun
an thesaru middilgard managun te helpu,
ia huat he mid them dâdiun drohtin selƀo
manages mênde, ia behuiu thiu mârie burg
 Hiericho hêtid, thiu thar an Iudeon stâd
gimacod mid mûrun: thiu is aftar themu mânen ginemnid,
aftar themu torhten tungle: he ni mag is tîdi bemîđen,
ac he dago gehuilikes duod ôđerhueđer,
uuanod ohtho uuahsid. Sô dôd an thesaro uueroldi hêr,
 an thesaru middilgard menniscono barn:
farad endi folgod, frôde sterƀad,
uuerđad eft iunga aftar kumane,
uueros auuahsane, unttat sie eft uurd farnimid.
That mênde that barn godes, thô he fon theru burgi fôr,
 the gôdo fan Hiericho, that ni mahte êr uuerđen gumono barnun
thiu blindia gibôtid, that sie that berhte lioht,
gisâhin sinscôni, êr than he selƀo hêr
an thesaru middilgard menniski antfeng,
flêsk endi lîchamon. Thô uurđun thes firiho barn
 giuuar an thesaru uueroldi, the hêr an uuîtie êr,
sâtun an sundiun gisiunies lôse,
tholodun an thiustrie, – sie afsôƀun that uuas thesaru thiod kuman
hêleand te helpu fan heƀenrîkie,
Crist allaro cuningo best; sie mahtun is antkennien sân,
 gifôlien is fardio. Thô sie sô filu hriopun,
the man te themu mahtigon gode, that im mildi aftar thiu
uualdand uurđi. Than uueridun im suîđo
thia suârun sundeon, the sie im êr selƀon gidâdun,
lettun sie thes gilôbon. Sie ni mahtun them liudiun thoh
 biuuerien iro uuilleon, ac sie an uualdand god
hlûdo hriopun, antat he im iro hêli fargaf,
that sie sinlîf gisehen môstin,
open êuuig lioht endi an faren
an thiu berhtun bû. That mêndun thea blindun man,
 the thar bi Hierichoburg te themu godes barne
hlûdo hriopun, that he im iro hêli farlihi,
liohtes an thesumu lîƀe: than im thea liudi sô filu
uueridun mid uuordun, thea thar an themu uuege fôrun
biforen endi bihinden: sô dôt thea firinsundeon
 an thesaru middilgard mankunnie.
Hôriad nu huô thie blindun, sîđur im gibôtid uuarđ,
that sie sunnun lioht gesehen môstun,
huô si thô dâdun: geuuitun im mid iro drohtine samad,
folgodun is ferdi, sprâkun filu uuordo
 themu landes hirdie te loƀe: sô dôd im noh liudio barn
uuîdo aftar thesaru uueroldi, sîđur im uualdand Crist
geliuhte mid is lêrun endi im lîf êuuig,
godes rîki fargaf gôdun mannun,
hôh himiles lioht endi is helpe thar tô,
 sô huemu sô that giuuerkod, that he môti themu is uuege folgon.







  






















  







 



um  






 


 
 XLV
 





 
 



 

Thô nâhide neriendo Crist,
the gôdo te Hierusalem. Quam imu thar tegegnes filu
uuerodes an uuilleon uuel huggendies,
antfengun ina fagaro endi imu biforen streidun
 thene uueg mid iro giuuâdiun endi mid uurtiun sô same,
mid berhtun blômun endi mid bômo tôgun,
that feld mid fagaron palmun, al sô is fard geburide,
that the godes sunu gangan uuelde
te theru mârean burg. Huarf ina megin umbi
 liudio an lustun, endi lofsang ahôf
that uuerod an uuilleon: sagdun uualdande thank,
thes thar selƀo quam sunu Dauides
uuîson thes uuerodes. Thô gesah uualdand Krist
the gôdo te Hierusalem, gumono bezta,
 blîcan thene burges uual endi bû Iudeono,
hôha hornseli endi ôk that hûs godes,
allaro uuîho uunsamost. Thô uuel imu an innen
hugi uuiđ is herte: thô ni mahte that hêlage barn
uuôpu auuîsien, sprak thô uuordo filu
 hriuuiglîco – uuas imu is hugi sêreg –:
«uuê uuarđ thi, Hierusalem», quađ he, «thes thu te uuârun ni uuêst
thea uurdegiskefti, the thi noh giuuerđen sculun,
huô thu noh uuirđis behabd heries craftu
endi thi bisittiad slîđmôde man,
 fîund mid folcun. Than ni haƀas thu friđu huergin,
mundburd mid mannun: lêdiad thi hêr manage tô
ordos endi eggia, orlegas uuord,
farfioth thîn folcskepi fiures liomon,
these uuîki auuôstiad, uuallos hôha
 felliad te foldun: ni afstâd is felis nigiean,
stên oƀar ôđrumu, ak uuerđad thesa stedi uuôstia
umbi Hierusalem Iudeo liudeo,
huand sie ni antkenniad, that im kumana sind
iro tîdi tôuuardes, ac sie habbiad im tuîflien hugi,
 ni uuitun that iro uuîsad uualdandes craft.»
Giuuêt imu thô mid theru menegi manno drohtin
an thea berhton burg. Sô thô that barn godes
innan Hierusalem mid thiu gumono folcu,
sêg mid thiu gesîđu, thô uuarđ thar allaro sango mêst,
 hlûd stemnie afhaƀen hêlagun uuordun,
loƀodun thene landes uuard liudio menegi,
barno that bezte; thiu burg uuarđ an hrôru,
that folc uuarđ an forhtun endi frâgodun sân,
hue that uuâri, that thar mid thiu uuerodu quam,
 mid theru mikilon menegi. Thô sprak im ên man angegin,
quađ that thar Hiesu Crist fan Galileo lande,
fan Nazarethburg neriand quâmi,
uuitig uuârsago themu uuerode te helpu.
Thô uuas them Iudiun, the imu êr grame uuârun,
 unholde an hugi, harm an môde,
that imu thea liudi sô filu lofsang uuarhtun,
diurdun iro drohtin. Thô gengun dolmôde,
that sie uuiđ uualdand Crist uuordun sprâkun,
bâdun that he that gesîđi suîgon hêti,
 letti thea liudi, that sie imu lof sô filu
uuordun ni uuarhtin: «it is thesumu uuerode lêđ», quâđun sie,
«thesun burgliudiun.» Thô sprak eft that barn godes:
«ef gi sie amerriad», quađ he, «that hêr ni môtin manno barn
uualdandes craft uuordun diurien,
 than sculun it hrôpen thoh harde stênos
for thesumu folcskepi, felisos starka,
êr than it eo belîƀe, neƀo man is lof spreke
uuîdo aftar thesaru uueroldi.» Thô he an thene uuîh innen,
geng an that godes hûs: fand thar Iudeono filu,
 mislîke man, manage atsamne,
thea im thar côpstedi gikoran habdun,
mangodun im thar mid manages huî: muniterias sâtun
an themu uuîhe innan, habdun iro uuesl gidago
garu te geƀanne. That uuas themu godes barne
 al an andun: drêf sie ut thanen
rûmo fan themu rakude, quađ that uuâri rehtara dâd,
that thar te bedu fôrin barn Israheles
«endi an thesumu mînumu hûse helpono biddean,
that sia sigidrohtin sundiono tuomie,
 than hêr theoƀas an thingstedi halden,
thea faruuarhton uueros uuehsal drîƀan,
unreht ênfald. Ne gi êniga êra ni uuitun
theses godes hûses, Iudeo liudi.»
Sô rûmde he thô endi rekode, rîki drohtin,
 that hêlaga hûs endi an helpun uuas
managumu mankunnie, them the is mikilon craft
ferrene gefrugnun endi thar gifaran quâmun
oƀar langan uueg. Uuarđ thar lêf so manag,
halt gihêlid endi hâf sô same,
 blindun gibôtid. Sô dede that barn godes
uuilliendi themu uuerode, huand al an is giuueldi stêd
umbi thesaro liudio lîf endi ôk umbi thit land sô same.







  






















  







 



um  






 


 
 XLVI
 





 
 



 

Stôd imu thô fora themu uuîhe uualdandeo Crist,
liof landes uuard, endi imu thero liudio hugi,
 iro uuilleon aftaruuarode: gisah uuerod mikil
an that mârie hûs mêđmos fôrien,
geƀon mid goldu endi mid goduuuebbiu,
diuriun fratahun. That al drohtin Crist
uuarode uuîslîco. Thô quam thar ôk ên uuidouua tô,
 idis armscapen, endi te themu alaha geng
endi siu an that tresurhûs tuêne legde
êrîne scattos: uuas iru ênfald hugi,
uuillean gôdes. Thô sprak uualdand Crist,
the gumo uuiđ is giungaron, quađ that siu thar geƀa brâhti
 mêron mikilu than elcor ênig mannes sunu:
«ef hêr ôdaga man», quađ he, «êra brâhtun,
mêđomhord manag, sie lêtun im mêr at hûs
uuelona geuunnen. Ni dede thius uuidouua sô,
ac siu te thesumu alahe gaf al that siu habde
 uuelono geuunnen, sô siu iru uuiht ni farlêt
gôdes an iro gardun. Bethiu sind ira geƀa mêron,
uualdande uuerđa, huand siu it mid sulicumu uuilleon dede
te thesumu godes hûse. Thes scal siu geld niman,
suîđo langsam lôn, thes siu sulican gilôƀon haƀad.»
 Sô gifragn ik that thar an themu uuîhe uualdandeo Crist
allaro dago gehuilikes, drohtin manno,
uuîsde mid uuordun. Stôd ine uuerod umbi,
grôt folc Iudeono, gihôrdun is gôdan uuord,
suôtea seggian. Sum sô sâlig uuarđ
 manno undar theru menegi, that it bigan an is môd hladen;
lînodun im thea lêra, the the landes uuard
al be biliđiun sprak, barn drohtines.
Sumun uuârun eft so lêđa lêra Cristes,
uualdandes uuord: uuas im uuiđermôd hugi
 allun them, the an themu heriskepi hêrost uuârun,
furiston an themu folke: fâres hugdun
uurêđa mid iro uuordun – habdun im uuiđersakon
gihaloden te helpu, thes hêroston man,
Erodeses thegan, the thar anduuard stôd
 uurêđes uuillean, that he iro uuord oƀarhôrdi –
ef sie ina forfengin, that sie ina than feteros an,
thea liudi liđobendi leggien môstin,
sundea lôsan. Thô gengun im thea gesîđos tô
bittra gihugde, that sie uuiđ that barn godes,
 uurêđa uuiđersakon uuordun sprâkun:
«huat, thu bist êosago», quâđun sie, «allun thiodun,
uuîsis uuâres sô filu: nis thi uuerđ eouuiht
te bimîđanne manno niênumu
umbi is rîkidôm, neƀo thu simlun that reht sprikis
 endi an thene godes uueg gumono gesîđi
lêdis mid thinun lêrun: ni mag thi laster man
fîđan undar thesumu folke. Nu uui thi frâgon sculun.
rîki thiodan, huilic reht haƀad
the kêsur fan Rûmu, the imu te thesumu kunnie herod
 tinsi sôkid endi gitald haƀad,
huat uui imu gelden sculin gêro gehuilikes
hôƀidscatto. Saga huat thi thes an thînumu hugi thunkea:
is it reht the nis? Râd for thînun
landmêgun uuel: ûs is thînaro lêrono tharf.»
 Sie uueldun that he it antquâđi: than mahte he thoh antkennien uuel
iro uurêđon uuilleon: «te huî gi uuârlogon», quađ he,
«fandot mîn sô frôkno? Ni scal iu that te frumu uuerđen,
that gi dreogerias darnungo nu
uuilliad mi farfâhen.» Hêt he thô forđ dragan
 te scauuonne the scattos, «the gi sculdige sind
an that geld geƀen.» Iudeon drôgun
ênna siluƀrinna forđ: sâhun manage tô,
huô he uuas gemunitod: uuas an middien skîn
thes kêsures biliđi – that mahtun sie antkennien uuel –,
 iro hêrron hôƀidmâl. Thô frâgode sie the hêlago Crist,
aftar huemu thiu gelîcnessi gilegid uuâri.
Sie quâđun that it uuâri uueroldkêsures
fan Rûmuburg, «thes the alles theses rîkes haƀad
geuuald an thesaru uueroldi.» «Than uuilliu ik iu te uuârun hêr», quađ he,
 «selƀo seggian, that gi imu sîn geƀad,
uueroldhêrron is geuunst, endi uualdand gode
selliad, that thar sîn ist: that sculun iuuua seolon uuesen,
gumono gêstos.» Thô uuarđ thero Iudeono hugi
geminsod an themu mahle: ni mahtun the mênscađon
 uuordun geuuinnen, sô iro uuilleo geng,
that sie ina farfengin, huand imu that friđubarn godes
uuardode uuiđ the uurêđon endi im uuâr angegin,
sôđspel sagde, thoh sie ni uuârin sô sâlige te thiu,
that sie it sô farfengin, sô it iro fruma uuâri.







  






















  







 



um  






 


 
 XLVII
 





 
 



 

Sie ni uueldun it thoh farlâten, ac hêtun thar lêdien forđ
ên uuîf for themu uuerode, thiu habde uuam gefrumid,
unreht ênfald: thiu idis uuas bifangen
an farlegarnessi, uuas iro lîƀes scolo,
that sie firiho barn ferahu binâmin,
 êhtin iro aldres: sô uuas an iro êu gescriƀen.
Sie bigunnun ina thô frâgon, fruokne liudi,
uurêđa mid iro uuordun, huat sie scoldin themu uuîƀe duan,
hueđer sie sie quelidin, the sie sie quica lêtin,
the huat he umbi sulica dâdi adêlien uueldi:
 «thu uuêst, huô thesaru menegi», quâđun sie, «Moyses gibôd
uuârun uuordun, that allaro uuîƀo gehuilic
an farlegarnessi lîƀes faruuarhti
endi that sie than auurpin uueros mid handun,
starkun stênun: nu maht thu sie sehan standen hêr
 an sundiun bifangan: saga huat thu is uuillies.»
Uueldun ine thea uuiđersakon uuordun farfâhen,
ef he that giquâđi, that sie sie quica lêtin,
friđodi ira ferahe, than uueldi that folc Iudeono
queđen, that he iro aldiron êo uuiđersagdi,
 thero liudio landreht; ef he sie than hêti lîƀu binimen,
thea magađ fur theru menegi, than uueldin sie queđen, that he sô mildiene hugi
ni bâri an is breostun, sô scoldi habbien barn godes:
uueldun sie sô hueđeres hêlagne Crist
thero uuordo geuuîtnon, sô he thar for themu uuerode gesprâki,
 adêldi te dôme. Than uuisse drohtin Krist
thero manno sô garo môdgithâhti,
iro uurêđon uuilleon; thô he te themu uuerode sprak,
te allun them erlun: «sô huilik sô iuuuar âno sî», quađ he,
«slîđea sundeon, sô ganga iru selƀo tô
 endi sie at êrist erl mid is handun
stên ana uuerpe.» Sô stôdun Iudeon,
thâhtun endi thagodun: ni mahte thegan nigiean
uuiđ them uuordquidi uuiđersaca finden:
gehugde manno gehuilic mêngithâhti,
 is selƀes sundea: ni uuas iro sô sikur ênig,
that he bi themu uuorde themu uuîƀe gedorsti
stên an uuerpen, ac lêtun sie standen thar
ênan thar inne endi im ût thanen
gengun gramharde Iudeo liudi,
 ên aftar ôđrumu, antat iro thar ênig ni uuas
thes fîundo folkes, the iro ferhes thô,
theru idis aldarlago âhtien uueldi.
Thô gifragn ik that sie frâgode friđubarn godes,
allaro gumono bezt: «huar quâmun thit Iudeono folc», quađ he,
 «thine uuiđersakon, thea thi hêr uurôgdun te mi?
Ne sie thi hiudu uuiht harmes ne gidâdun,
thea liudi lêđes, the thi uueldun lîƀu beniman,
uuêgean te uundrun?» Thô sprak imu eft that uuîf angegin,
quađ that iru thar nioman thurh thes neriandan
 hêlaga helpa harm ne gifrumidi
uuammes te lône. Thô sprak eft uualdand Crist,
drohtin manno: «ne ik thi geth ni deriu neouuiht», quađ he,
«ac gang thi hêl hinen, lât thi an thînumu hugi sorga,
that thu nio sîđ aftar thius sundig ni uuerđes.»
 Habde iru thô giholpen hêlag barn godes,
gefriđot iro ferahe. Than stôd that folc Iudeono
uƀiles anmôd sô fan êristan,
uurêđes uuillean, huô sie uuordheti
uuiđ that friđubarn godes frummien môstin.
 Habdun thea liudi an tuê mid iro gilôƀon gifangan:
uuas thiu smale thioda sînes uuillean
gernora mikilu, thes godes barnes uuord
te gefrummienne, sô im iro frâho gibôd:
rômodun te rehta bet than thie rîkeon man,
 habdun ina far iro hêrron ia far heƀencuning,
fulgengun imu gerno. Thô giuuêt imu the godes sunu
an thene uuîh innan: huarf ina uuerod umbi,
meginthiodo gimang. He an middien stôd,
lêrde thea liudi liohtun uuordun,
 hlûdero stemnun: uuas hlust mikil,
thagode thegan manag, endi he theru thiod gibôd,
sô hue sô thar mid thurstu bithuungan uuâri,
«sô ganga imu herod drincan te mi», quađ he, «dago gehuilikes
suôties brunnan. Ik mag seggian iu,
 sô hue sô hêr gilôƀid te mi liudio barno
fasto undar thesumu folke, that imu than flioten sculun
fan is lîchamon libbiendi flôd,
irnandi uuater, ahospring mikil,
kumad thanen quica brunnon. Thesa quidi uuerđad uuâra,
 liudiun gilêstid, sô huemu sô hêr gilôƀid te mi.»
Than mênde mid thiu uuataru uualdandeo Crist,
hêr heƀencuning hêlagna gêst,
huô thene firiho barn antfâhen scoldin,
lioht endi listi endi lîf êuuig,
 hôh heƀenrîki endi huldi godes.







  






















  







 



um  






 


 
 XLVIII
 





 
 



 

Uurđun thô thea liudi umbi thea lêra Cristes,
umbi thiu uuord an geuuinne: stôdun uulanca man,
gêlmôde Iudeon, sprâkun gelp mikil,
habdun it im te hosca, quađun that sie mahtin gihôrien uuel,
 that imu mahlidin fram môdaga uuihti,
unholde ût: «nu he an aƀu lêrid», quâđun sie,
«uuordu gehuilicu.» Thô sprak eft that uuerod ôđar:
«ni thurƀun gi thene lêriand lahan», quâđun sie: «kumad lîƀes uuord
mahtig fan is mûde; he uuirkid manages huat,
 uundres an thesaru uueroldi: nis that uurêđaro dâd,
fîundo craftes: nio it than te sulicaru frumu ni uurđi,
ac it gegnungo fan gode alouualdon,
kumid fan is crafte. That mugun gi antkennien uuel
an them is uuârun uuordun, that he giuuald haƀad
 alles oƀar erđu.» Thô uueldun ina the andsacon thar
an stedi fâhen eftha stên ana uuerpen,
ef sie im thero manno menigi ni andrêdin,
ni forhtodin that folcskepi. Thô sprak that friđubarn godes:
«ik tôgiu iu gôdes sô filu», quađ he, «fan gode selƀumu,
 uuordo endi uuerko: nu uuilliad gi mi uuîtnon hêr
thurh iuuuan starkan hugi, stên ana uuerpen,
bilôsien mi lîƀu.» Thô sprâkun imu eft thea liudi angegin,
uurêđa uuiđersakon: «ne uui it be thînun uuerkun ni duat», quâđun sie,
«that uui thi aldres tô âhtien uuilliad,
 ac uui duat it be thînun uuordun, huand thu sulik uuâh sprikis,
huand thu thic sô mâris endi sulic mên sagis,
gihis for theson Iudeon, that thu sîs god selƀo,
mahtig drohtin, endi bist thi thoh man sô uui,
cuman fan theson cunnie.» Crist alouualdo
 ne uuolda thero Iudeono thuo leng gelpes hôrian,
uurêđaro uuillion, ac hie im af them uuîhe fuor
oƀar Iordanes strôm; habda iungron mid im,
thia is sâligun gisîđos, thia im simlon mid im
uuillion uuonodun: suohta uuerod ôđer,
 deda thar sô hie giuuonoda, drohtin selƀo,
lêrda thia liudi: gilôƀda thie uuolda
an is hêlagun uuord. That scolda sinnon uuel
manno sô huilicon, sô that an is muod ginam.
Thuo gifrang ik that thar te Criste cumana uurđun
 bodon fan Bethaniu endi sagdun them barne godes,
that sia an that ârundi tharod idisi sendin,
Maria endi Martha, magađ frîlîca,
suîđo uunsama uuîf; thia uuissa hie bêđia,
uuârun im gisuester tuâ, thia hie selƀo êr
 minnioda an is muode thuru iro mildian hugi,
thiu uuîf thuru iro uuillion guodan. Sia im te uuâron thuo
anbudun fon Bethaniu, that iro bruođer uuas
Lazarus legarfast endi that sia is lîƀes ni uuândun;
bâdun that tharod quâmi Crist alouualdo
 hêlag te helpu. Reht sô hie sia gihôrda thuo
seggian fan sô siecon, sô sprak hie sân angegin,
quađ that Lazaruses legar ni uuâri
giduan im te dôđe, «ac thar scal drohtines lof», quathie,
«gifrumid uuerđan: nis it im te ôđron frêson giduan.»
 Uuas im thar thuo selƀo suno drohtines
tuâ naht endi dagas. Thiu tîd uuas thuo genâhit,
that hie eft te Hierusalem Iudeo liudeo
uuîson uuelda, sô hie giuuald habda.
Sagda thuo is gisîđon suno drohtines,
 that hie eft oƀar Iordan Iudeo liudi
suokean uuelda. Thuo sprâcun im sân angegin
iungron sîna: «te huî bist thu sô gern tharod», quađun sia,
«fro mîn, te faranne? Ni that nu furn ni uuas,
that sia thik thînero uuordo uuîtnon hogdun,
 uueldun thi mid stênon starcan auuerpan? nu thu eft undar thia strîdigun thioda
fundos te faranne, thar ist fîondo ginuog,
erlos oƀarmuoda?» Thuo ên thero tueliƀio,
Thuomas gimâlda – uuas im githungan mann,
diurlîc drohtines thegan –: «ne sculun uui im thia dâd lahan», quathie,
 «ni uuernian uui im thes uuillien, ac uuita im uuonian mid,
thuoloian mid ûsson thiodne: that ist thegnes cust,
that hie mid is frâhon samad fasto gistande,
dôie mid im thar an duome. Duan ûs alla sô,
folgon im te thero ferdi: ni lâtan ûse fera uuiđ thiu
 uuihtes uuirđig, neƀa uui an them uuerode mid im,
dôian mid ûson drohtine. Than lêƀot ûs thoh duom after,
guod uuord for gumon.» Sô uurđun thuo iungron Cristes,
erlos ađalborana an ênfalden hugie,
hêrren te uuillien. Thuo sagda hêlag Crist
 selƀo is gisîđon that aslâpan uuas
Lazarus fan them legare, «haƀit thit lioht ageƀan,
ansueƀit ist an selmon. Nu uui an thena sîđ faran
endi ina auuekkian, that hie muoti eft thesa uuerold sehan,
libbiandi lioht: than uuirđit iuuua gilôƀo after thiu
 forđuuerd gifestid.» Thuo giuuêt hie im oƀar thia fluod thanan,
thie guodo godes suno, anthat hie mid is iungron quam
thar te Bithaniu, barn drohtines
selƀo mid is gisîđon, thar thia gisuester tuâ,
Maria endi Martha an muodkaron
 sêraga sâtun. Uuas thar gisamnot filo
fan Hierusalem Iudeo liudo,
thia thiu uuîf uueldun uuordun fruoƀrean,
that sie sô ni karodin kindiungas dôđ,
Lazaruses farlust. Sô thô the landes uuard
 geng an thiu gardos, sô uurđun thes godes barnes
kumi thar gikûđid, that he sô craftig uuas
bi theru burg ûten. Thô im bêđiun uuas,
them uuîƀun sulik uuillio, that sie im uualdand tô,
that friđubarn godes, farandien uuissun.







  






















  







 



um  






 


 
 XLIX
 





 
 



 

Thô them uuîbun uuas uuilleono mêsta
cumi drohtines endi Cristes uuord
te gihôrienne. Heoƀandi geng
Martha môdkarag uuiđ sô mahtigne
uuordun uuehslan endi uuiđ uualdand sprak
 an iro hugi hriuuig: «thar thu mi, hêrro mîn», quađ siu,
«neriendero bezt, nâhor uuâris,
hêleand the gôdo, than ni thorfti ik nu sulic harm tholon,
bittra breostkara, than ni uuâri nu mîn brôđer dôd,
Lazarus fan thesumu liohte, ac he imu mahti libbien forđ
 ferahes gefullid. Ik thoh, frô mîn, te thi
liohto gilôƀiu, lêriandero bezt,
sô hues sô thu biddien uuili berhton drohtin,
that he it thi sân fargiƀid, god alomahtig,
giuuerđot thînan uuillean.» Thô sprak eft uualdand Krist
 theru idis anduuordi: «ni lât thu thi an innan thes», quađ he,
«thînan seƀon suerkan: ik thi seggian mag
uuârun uuordun, that thes nis giuuand ênig,
neƀu thîn brôđer scal thurh gibod godes,
thurh drohtines craft fan dôđe astanden
 an is lîchamon.» «All hebbiu ik gilôƀon sô», quađ siu,
«that it sô giuuerđen scal, sô huan sô thius uuerold endiod
endi the mâreo dag oƀar man ferid,
that he than fan erđu scal up astanden
an themu dômes daga, than uuerđad fan dôđe quica
 thurh maht godes mankunnies gehuilic,
arîsad fan restu.» Thô sagde rîkeo Krist
theru idis alomahtig oponun uuordun,
that he selƀo uuas sunu drohtines,
bêđiu ia lîf ia lioht liudio barnon
 te astandanne: «nio the sterƀen ni scal,
lîf farliosen, the hêr gilôƀid te mi:
thoh ina eldibarn erđu bithekkien,
diapo bidelƀen, nis he dôd thiu mêr:
that flêsk is bifolhen, that ferah is gihalden,
 is thiu siola gisund.» Thô sprak imu eft sân angegin
that uuîf mid iro uuordun: «ik gilôƀiu that thu the uuâro bist», quađ siu,
«Krist godes sunu: that mag man antkennien uuel,
uuiten an thînun uuordun, that thu giuuald haƀes
thurh thiu hêlagon giscapu himiles endi erđun.»
 Thô gefragn ik that thar thero idisio quam ôđar gangan
Maria môdkarag: gengun iro managa aftar
Iudeo liudi. Thô siu themu godes barne
sagde sêragmôd, huat iru te sorgun gistôd
an iro hugi harmes: hofnu kûmde
 Lazaruses farlust, liaƀes mannes,
griat gornundi, antat themu godes barne
hugi uuarđ gihrôrid: hête trahni
uuôpu auuellun, endi thô te them uuîƀun sprac,
hêt ina thô lêdien, thar Lazarus uuas
 foldu bifolhen. Lag thar ên felis bioƀan,
hard stên behliden. Thô hêt the hêlago Crist
antlûcan thea lêia, that he môsti that lîk sehan,
hrêo scauuoien. Thô ni mahte an iro hugi mîđan
Martha for theru menegi, uuiđ mahtigne sprak:
 «frô mîn the gôdo», quađ siu, «ef man thene felis nimid,
thene stên antlûkid, than uuâniu ik that thanen stank kume,
unsuôti suek, huand ik thi seggian mag
uuârun uuordun, that thes nis giuuand ênig,
that he thar nu bifolhen uuas fiuuuar naht endi dagos
 an themu erđgraƀe.» Anduuordi gaf
uualdand themu uuîbe: «huat, ni sagde ik thi te uuârun êr», quađ he,
«ef thu gilôƀien uuili, than nis nu lang te thiu,
that thu hêr antkennien scalt craft drohtines,
the mikilon maht godes?» Thô gengun manage tô,
 afhôƀun harden stên. Thô sah the hêlago Crist
up mid is ôgun, ôlat sagde
themu the these uuerold giscôp, «thes thu mîn uuord gihôris», quađ he,
«sigidrohtin selƀo; ik uuêt that thu sô simlun duos,
ac ik duom it be thesumu grôton Iudeono folke,
 that sie that te uuârun uuitin, that thu mi an these uuerold sendes
thesun liudiun te lêrun.» Thô he te Lazaruse hriop
starkaru stemniu endi hêt ina standen up
ia fan themu graƀe gangan. Thô uuarđ the gêst kumen
an thene lîchamon: he bigan is liđi hrôrien,
 antuuarp undar themu giuuêdie: uuas imo sô beuunden thô noh,
an hrêobeddion bihelid. Hêt imu helpen thô
uualdandeo Krist. Uueros gengun tô,
antuundun that geuuâdi. Uuânum up arês
Lazarus te thesumu liohte: uuas imu is lîf fargeƀen,
 that he is aldarlagu êgan môsti,
friđu forđuuardes. Thô fagonadun bêđea,
Maria endi Martha: ni mag that man ôđrumu
giseggian te sôđe, huô thea gesuester tuô
mendiodun an iro môde. Maneg uundrode
 Iudeo liudio, thô sie ina fan themu graƀe sâhun
sîđon gesunden, thene the êr suht farnam
endi sie bidulƀun diapo undar erđu
lîƀes lôsen: thô môste imu libbien forđ
hêl an hêmun. Sô mag heƀenkuninges,
 thiu mikile maht godes manno gehuilikes
ferahe giformon endi uuiđ fîundo nîđ
hêlag helpen, sô huemu sô he is huldi fargiƀid.







  






















  







 



um  






 


 
 L
 





 
 



 

Thô uuarđ thar sô managumu manne môd aftar Kriste,
gihuorƀen hugiskefti, sîđor sie is hêlagon uuerk
 selƀon gisâhun, huand eo êr sulic ni uuarđ
uunder an uueroldi. Than uuas eft thes uuerodes sô filu,
sô môdstarke man: ni uueldon the maht godes
antkennien kûđlîco, ac sie uuiđ is craft mikil
uunnun mid iro uuordun: uuârun im uualdandes
 lêra so lêđa: sôhtun im liudi ôđra
an Hierusalem, thar Iudeono uuas
hêri handmahal endi hôƀidstedi,
grôt gumskepi grimmaro thioda.
Sie kûđdun im thô Kristes uuerk, quâđun that sie quican sâhin
 thene erl mid iro ôgun, the an erđu uuas,
foldu bifolhen fiuuuar naht endi dagos,
dôd bidolƀen, antat he ina mid is dâdiun selƀo,
mid is uuordun auuekide, that he môsti these uuerold sehan.
Thô uuas that sô uuiđeruuard uulankun mannun,
 Iudeo liudiun: hêtun iro gumskepi thô,
uuerod samnoian endi huuarƀos fâhen,
meginthioda gimang, an mahtigna Krist
riedun an runun: «nis that râd ênig», quâđun sie,
«that uui that githoloian: uuili thesaro thioda te filu
 gilôƀien aftar is lêrun. Than ûs liudi farad,
an eoridfolc, uuerđat ûsa oƀarhôƀdun
rinkos fan Rûmu. Than uui theses rîkies sculun
lôse libbien eftha uui sculun ûses lîƀes tholon,
heliđos ûsaro hôƀdo.» Thô sprak thar ên gihêrod man
 oƀar huarf uuero, the uuas thes uuerodes thô
an theru burg innan biscop thero liudio
– Kaiphas uuas he hêten; habdun ina gicoranen te thiu
an theru gêrtalu Iudeo liudi,
that he thes godes hûses gômien scoldi,
 uuardon thes uuîhes –: «mi thunkid uunder mikil», quađ he,
«mâri thioda, – gi kunnun manages giskêđ –
huî gi that te uuârun ni uuitin, uuerod Iudeono,
that hêr is betera râd barno gehuilicumu,
that man hêr ênne man aldru bilôsie
 endi that he thurh iuuua dâdi drôreg sterƀe,
for thesumu folcskepi ferah farlâte,
than al thit liuduuerod farloren uuerđe.»
Ni uuas it thoh is uuillean, that he sô uuâr gesprak,
sô forđ for themu folke, frume mankunnies
 gimênde for theru menegi, ac it quam imu fan theru maht godes
thurh is hêlagan hêd, huand he that hûs godes
thar an Hierusalem bigangan scolde,
uuardon thes uuîhes: bethiu he sô uuâr gisprak,
biscop thero liudio, huô scoldi that barn godes
 alla irminthiod mid is ênes ferhe,
mid is lîƀu alôsien: that uuas allaro thesaro liudio râd,
huand he gihalode mid thiu hêđina liudi,
uueros an is uuilleon uualdandio Crist.
Thô uurđun ênuuordie oƀarmôdie man,
 uuerod Iudeono, endi an iro huarƀe gisprâkun,
mâri thioda, that sie im ni lêtin iro môd tuehon:
sô hue sô ina undar themu folke finden mahti,
that ina sân gifengi endi forđ brâhti
an thero thiodo thing; quâđun that sie ni mahtin githoloian leng,
 that sie the êno man sô alla uueldi,
uuerod faruuinnen. Than uuisse uualdand Krist
thero manno sô garo môdgithâhti,
hetigrimmon hugi, huand imu ni uuas biholen eouuiht
an thesaru middilgard: he ni uuelde thô an thie menigi innen
 sîđur openlîco, under that erlo folc,
gangan under thea Iudeon: bêd the godes sunu
thero torohteon tîd, the imu tôuuard uuas,
that he far thesa thioda tholoian uuelde,
far thit uuerod uuîti: uuisse imu selƀo
 that dagthingi garo. Thô giuuêt imu ûse drohtin forđ
endi imu thô an Effrem alouualdo Krist
an theru hôhon burg hêlag drohtin
uunode mid is uuerodu, antat he an is uuillean huarf
eft te Bethania brahtmu thiu mikilun,
 mid thiu is gôdum gumscepi. Iudeon bisprâkun that
uuordu gehuilicu, thô sie imu sulic uuerod mikil
folgon gisâhun: «nis frume ênig», quâđun sie,
«ûses rîkies girâdi, thoh uui reht sprekan,
ni thîhit ûses thinges uuiht: thius thiod uuili
 uuendien after is uuillean; imu all thius uuerold folgot,
liudi bi them is lêrun, that uui imu lêđes uuiht
for thesumu folcscepi gifrummien ni môtun.»







  






















  







 



um  






 


 
 LI
 





 
 



 

Giuuêt imu thô that barn godes innan Bethania
sehs nahtun êr, than thiu samnunga
 thar an Hierusalem Iudeo liudio
an them uuîhdagun uuerđen scolde,
that sie scoldun haldan thea hêlagon tîdi,
Iudeono pascha. Bêd the godes sunu,
mahtig under theru menegi: uuas thar manno craft,
 uuerodes bi them is uuordun. Thar gengun ina tuê uuîf umbi,
Maria endi Martha, mid mildiu hugi,
thionodun imu theolîco. Thiodo drohtin
gaf im langsam lôn: lêt sea lêđes gihues,
sundeono sikora, endi selƀo gibôd,
 that sea an friđe fôrin uuiđer fîundo nîđ,
thea idisa mid is orloƀu gôdu: habdun iro ambahtscepi
biuuendid an is uuilleon. Thô giuuêt imu uualdand Krist
forđ mid thiu folcu, firiho drohtin,
innan Hierusalem, thar Iudeono uuas
 hetelîc hardburi, thar sie thea hêlagon tîd
uuarodun at themu uuîhe. Uuas thar uuerodes sô filu,
craftigaro kunnio, thie ni uueldun Cristes uuord
gerno hôrien ni te themu godes barne
an iro môdseƀon minnie ni habdun,
 ac uuârun im sô uurêđa uulanka thioda,
môdeg mankunni, habdun im morđhugi,
inuuid an innan: an aƀuh farfengun
Kristes lêre, uueldun ina craftigna
uuîtnon thero uuordo; ac uuas thar uuerodes sô filu,
 umbi erlscepi antlangana dag,
habde ine thiu smale thiod thurh is suôtiun uuord
uuerodu biuuorpen, that ine thie uuiđersakon
under themu folcscepi fâhen ne gidorstun,
ac miđun is bi theru menegi. Than stôd mahtig Krist
 an themu uuîhe innan, sagde uuord manag
firiho barnun te frumu. Uuas thar folc umbi
allan langan dag, antat thiu liohte giuuêt
sunne te sedle. Thô te seliđun fôr
mancunnies manag. Than uuas thar ên mâri berg
 bi theru burg ûten, the uuas brêd endi hôh,
grôni endi scôni: hêtun ina Iudeo liudi
Oliueti bi namon. Thar imu up giuuêt
neriendeo Krist, sô ina thiu naht bifeng,
uuas imu thar mid is iungarun, sô ine thar Iudeono ênig
 ni uuisse ti uuârun, huand he an themu uuîhe stôd,
liudio drohtin, sô lioht ôstene quam,
antfeng that folcscepi endi im filu sagde
uuâroro uuordo, sô nis an thesaru uueroldi ênig,
an thesaru middilgard manno sô spâhi,
 liudio barno nigên, that thero lêrono mugi
endi gitellien, the he thar an themu alahe gisprak,
uualdand an themu uuîhe, endi simlun mid is uuordun gibôd,
that sie sie gereuuidin te godes rîkie,
allaro manno gehuilic, that sie môstin an themu mâreon daga
 iro drohtines diuriđa antfâhen.
Sagde im huat sie it sundiun frumidun endi simlun gibôd,
that sie thea aleskidin; hêt sie lioht godes
minnion an iro môde, mên farlâten,
aƀoha oƀarhugdi, ôdmôdi niman,
 hlađen that an iro hertan; quađ that im than uuâri heƀenrîki,
garu gôdo mêst. Thô uuarđ thar gumono sô filu
giuuendid aftar is uuillion, sîđur sie that uuord godes
hêlag gihôrdun, heƀencuninges,
antkendun craft mikil, kumi drohtines,
 hêrron helpe, ia that heƀenrîki uuas,
neriendi ginâhid endi nâđa godes
manno barnun. Sum sô môdeg uuas
Iudeo folkes, habdun grimman hugi,
slîđmôden seƀon . . . . . . . . . . . .,
 ni uueldun is uuorde gilôƀien, ac habdun im geuuin mikil
uuiđ thea Cristes craft: kumen ni môstun
thea liudi thurh lêđen strîd, that sie gilôƀon te imu
fasto gifengin; ni uuas im thiu frume giƀiđig,
that sie heƀenrîki habbien môstin.
 Geng imu thô the godes sunu endi is iungaron mid imu,
uualdand fan themu uuîhe, all sô is uuillio geng,
iac imu uppen thene berg gistêg barn drohtines:
sat imu thar mid is gesîđun endi im sagde filu
uuâroro uuordo. Sî bigunnun im thô umbi thene uuîh sprekan,
 thie gumon umbi that godes hûs, quâđun that ni uuâri gôdlîcora
alah oƀar erđu thurh erlo hand,
thurh mannes giuuerk mid megincraftu
rakud arihtid. Thô the rîkio sprak,
hêr heƀencuning – hôrdun the ôđra –:
 «ik mag iu gitellien», quađ he, «that noh uuirđid thiu tîd kumen,
that is afstanden ni scal stên oƀar ôđrumu,
ac it fallid ti foldu endi fiur nimid,
grâdag logna, thoh it nu sô gôdlîc sî,
sô uuîslîco giuuarht, endi sô dôd all thesaro uueroldes giscapu,
 teglîdid grôni uuang.» Thô gengun imu is iungaron tô,
frâgodun ina sô stillo: «huô lango scal standen noh», quâđun sie,
«thius uuerold an uunniun, êr than that giuuand kume,
that the lasto dag liohtes skîne
thurh uuolcanskion, eftho huan is thîn eft uuân kumen
 an thene middilgard, manno cunnie
te adêlienne, dôdun endi quikun?
frô mîn the gôdo, ûs is thes firiuuit mikil,
uualdandeo Krist, huan that giuuerđen sculi.»







  






















  







 



um  






 


 
 LII
 





 
 



 

Thô im anduuordi alouualdo Krist
 gôdlîc fargaf them gumun selƀo:
«that haƀad sô bidernid», quađ he, «drohtin the gôdo
iac sô hardo farholen himilrîkies fader,
uualdand thesaro uueroldes, sô that uuiten ni mag
ênig mannisc barn, huan thiu mârie tîd
 giuuirđid an thesaru uueroldi, ne it ôk te uuâran ni kunnun
godes engilos, thie for imu geginuuarde
simlun sindun: sie it ôk giseggian ni mugun
te uuâran mid iro uuordun, huan that giuuerđen sculi,
that he uuillie an thesan middilgard, mahtig drohtin,
 firiho fandon. Fader uuêt it êno
hêlag fan himile: elcur is it biholen allun,
quikun endi dôdun, huan is kumi uuerđad,
Ik mag iu thoh gitellien, huilic hêr têcan biforan
giuuerđad uunderlîc, êr than he an these uuerold kume
 an themu mâreon daga: that uuirđid hêr êr an themu mânon skîn
iac an theru sunnon sô same; gisuerkad siu bêđiu,
mid finistre uuerđad bifangan; fallad sterron,
huît heƀentungal, endi hrisid erđe,
biƀod thius brêde uuerold – uuirđid sulicaro bôkno filu –:
 grimmid the grôto sêo, uuirkid thie geƀenes strôm
egison mid is ûđiun erđbûandiun.
Than thorrot thiu thiod thurh that gethuing mikil,
folc thurh thea forhta: than nis friđu huergin,
ac uuirđid uuîg sô maneg oƀar these uuerold alla
 hetelîc afhaben, endi heri lêdid
kunni oƀar ôđar: uuirđid kuningo giuuin,
meginfard mikil: uuirđid managoro qualm,
open urlagi – that is egislîc thing,
that io sulik morđ sculun man afhebbien –,
 uuirđid uuôl sô mikil oƀar these uuerold alle,
mansterƀono mêst, thero the gio an thesaru middilgard
suulti thurh suhti: liggiad seoka man,
driosat endi dôiat endi iro dag endiad,
fulliad mid iro ferahu; ferid unmet grôt
 hungar hetigrim oƀar heliđo barn,
metigêdeono mêst: nis that minniste
thero uuîteo an thesaru uueroldi, the hêr giuuerđen sculun
êr dômes dage. Sô huan sô gi thea dâdi gisehan
giuuerđen an thesaru uueroldi, sô mugun gi than te uuâran farstanden,
 that than the lazto dag liudiun nâhid
mâri te mannun endi maht godes,
himilcraftes hrôri endi thes hêlagon kumi,
drohtines mid is diuriđun. Huat, gi thesaro dâdeo mugun
bi thesun bômun biliđi antkennien:
 than sie brustiad endi blôiat endi bladu tôgeat,
lôf antlûkad, than uuitun liudio barn,
that than is sân after thiu sumer ginâhid
uuarm endi uunsam endi uueder scôni.
Sô uuitin gi ôk bi thesun têknun, the ik iu talde hêr,
 huan the lazto dag liudiun nâhid.
Than seggio ik iu te uuâran, that êr thit uuerod ni môt,
tefaran thit folcscepi, êr than uuerđe gefullid sô,
mînu uuord giuuârod. Noh giuuand kumid
himiles endi erđun, endi steid mîn hêlag uuord
 fast forđuuardes endi uuirđid al gefullod sô,
gilêstid an thesumu liohte, sô ik for thesun liudiun gespriku.
Uuacot gi uuarlîco: iu is uuiscumo
duomdag the mâreo endi iuuues drohtines craft,
thiu mikilo meginstrengi endi thiu mârie tîd,
 giuuand thesaro uueroldes. Fora thiu gi uuardon sculun,
that he iu slâpandie an suefrestu
fârungo ni bifâhe an firinuuercun,
mênes fulle. Mûtspelli cumit
an thiustrea naht, al sô thiof ferid
 darno mid is dâdiun, sô kumid the dag mannun,
the lazto theses liohtes, sô it êr these liudi ni uuitun,
sô samo sô thiu flôd deda an furndagun,
the thar mid lagustrômun liudi farteride
bi Nôeas tîdiun, biûtan that ina neride god
 mid is hîuuiskea, hêlag drohtin,
uuiđ thes flôdes farm: sô uuarđ ôk that fiur kuman
hêt fan himile, that thea hôhon burgi
umbi Sodomo land suart logna bifeng
grim endi grâdag, that thar nênig gumono ni ginas
 biûtan Loth êno: ina antlêddun thanen
drohtines engilos endi is dohter tuâ
an ênan berg uppen: that ôđar al brinnandi fiur,
ia land ia liudi logna farteride:
sô fârungo uuarđ that fiur kumen, sô uuarđ êr the flôd sô samo:
 sô uuirđid the lazto dag. For thiu scal allaro liudio gehuilic
thenkean fora themu thinge; thes is tharf mikil
manno gehuilicumu: bethiu lâtad iu an iuuuan môd sorga.







  






















  







 



um  






 


 
 LIII
 





 
 



 

Huand sô huan sô that geuuirđid, that uualdand Krist,
mâri mannes sunu mid theru maht godes,
 kumit mid thiu craftu kuningo rîkeost
sittean an is selƀes maht endi samod mid imu
alle thea engilos, the thar uppa sind
hêlaga an himile, than sculun tharod heliđo barn,
elitheoda kuman alla tesamne
 libbeandero liudio, sô huat sô io an thesumu liohte uuarđ
firiho afôdid. Thar he themu folke scal,
allumu mankunnie mâri drohtin
adêlien aftar iro dâdiun. Than skêđid he thea farduanan man,
thea faruuarhton uueros an thea uuinistron hand:
 sô duot he ôk thea sâligon an thea suîđeron half;
grôtid he than thea gôdun endi im tegegnes sprikid:
«kumad gi», quiđid he, «thea thar gikorene sindun, endi antfâhad thit craftiga rîki,
that gôde, that thar gigereuuid stendid, that thar uuarđ gumono barnun
giuuarht fan thesaro uueroldes endie: iu haƀad geuuîhid selƀo
 fader allaro firiho barno: gi môtun thesaro frumono neotan,
geuualdon theses uuîdon rîkeas, huand gi oft mînan uuilleon frumidun,
fulgengun mi gerno endi uuârun mi iuuuaro geƀo mildie,
than ik bithuungan uuas thurstu endi hungru,
frostu bifangan eftho an feteron lag,
 biklemmid an karkare: oft uurđun mi kumana tharod
helpa fan iuuun handun: gi uuârun mi an iuuuomu hugi mildie,
uuîsodun mîn uuerđlico.» Than sprikid imu eft that uuerod angegin:
«frô mîn the gôdo», queđat sie, «huan uuâri thu bifangan sô,
bethuungan an sulicun tharaƀun, sô thu fora thesaru thiod telis,
 mahtig mênis? Huan gisah thi man ênig
bethuungen an sulicun tharaƀun? Huat, thu haƀes allaro thiodo giuuald
iac sô samo thero mêđmo, thero the io manno barn
geuunnun an thesaro uueroldi.» Than sprikid im eft uualdand god:
«sô huat sô gi dâdun», quiđit he, «an iuuues drohtines namon,
 gôdes fargâƀun an godes êra
them mannun, the hêr minniston sindun, thero nu undar thesaru menegi standad
endi thurh ôdmôdi arme uuârun
uueros, huand sie mînan uuilleon fremidun – sô huat sô gi im iuuuaro uuelono fargâƀun,
gidâdun thurh diuriđa, that antfeng iuuua drohtin selƀo,
 thiu helpe quam te heƀencuninge. Bethiu uuili iu the hêlago drohtin
lônon iuuuan gilôƀon: giƀid iuu lîf êuuig.»
Uuendid ina than uualdand an thea uuinistron hand,
drohtin te them farduanun mannun, sagad im that sie sculin thea dâd antgelden,
thea man iro mêngiuuerk: «nu gi fan mi sculun», quiđit he.
 «faran sô forflôcane an that fiur êuuig,
that thar gigareuuid uuarđ godes andsacun,
fîundo folke be firinuuerkun,
huand gi mi ni hulpun, than mi hunger endi thurst
uuêgde te uundrun eftha ik geuuâdies lôs
 geng iâmermôd, uuas mi grôtun tharf,
than ni habde ik thar ênige helpe, than ik geheftid uuas,
an liđokospun bilokan, eftha mi legar bifeng,
suâra suhti: than ni uueldun gi mîn siokes thar
uuîson mid uuihti: ni uuas iu uuerđ eouuiht,
 that gi mîn gehugdin. Bethiu gi an hellie sculun
tholon an thiustre.» Than sprikid imu eft thiu thiod angegin:
«uuola uualdand god», queđad sie, «huî uuilt thu sô uuiđ thit uuerod sprekan,
mahlien uuiđ these menegi? Huan uuas thi io manno tharf,
gumono gôdes? Huat, sie it al be thînun geƀun êgun,
 uuelon an thesaro uueroldi». Than sprikid eft uualdand god:
«than gi thea armostun», quiđid he, «eldibarno,
manno thea minniston an iuuuomu môdseƀon
heliđos farhugdun, lêtun sea iu an iuuuomu hugi lêđe,
bedêldun sie iuuuaro diurđa, than dâdun gi iuuuana drohtin sô sama,
 giuuernidun imu iuuuaro uuelono: bethiu ni uuili iu uualdand god,
antfâhen fader iuuua, ac gi an that fiur sculun,
an thene diopun dôđ, diuƀlun thionon,
uurêđun uuiđersakun, huand gi sô uuarhtun biforan.»
Than aftar them uuordun skêđit that uuerod an tuê,
 thea gôdun endi thea uƀilon: farad thea fargriponon man
an thea hêtan hel hriuuigmôde,
thea faruuarhton uueros, uuîti antfâhat,
uƀil endilôs. Lêdid up thanen
hêr heƀencuning thea hluttaron theoda
 an that langsame lioht: thar is lîf êuuig,
gigareuuid godes rîki gôdaro thiado.»







  






















  







 



um  






 


 
 LIV
 





 
 



 

Sô gefragn ik that them rinkun tho rîki drohtin
umbi thesaro uueroldes giuuand uuordun talde,
huô thiu forđ ferid, than lango the sie firiho barn
 ardon môtun, ia huô siu an themu endie scal
teglîden endi tegangen. He sagde ôk is iungarun thar
uuârun uuordun: «huat, gi uuitun alle», quađ he,
«that nu oƀar tuâ naht sind tîdi kumana,
Giudeono pascha, that sie sculun iro gode thionon,
 uueros an themu uuîhe. Thes nis geuuand ênig,
that thar uuirđid mannes sunu te theru meginthiodu
craftag farkôpot endi an crûce aslagan,
tholod thiadquâla.» Thô uuarđ thar thegan manag
slîđmôd gisamnod, sûđarliudio,
 Iudeono gumscepi, thar sie scoldun iro gode thionon.
Uurđun êosagon alle kumane,
an huuarf uueros, the sie thô uuîsostun
undar theru menegi manno taldun,
craftag kuniburd. Thar Caiphas uuas,
 biscop thero liudio. Sie rêdun thô an that barn godes,
huô sie ina asluogin sundea lôsan,
quâđun that sie ina an themu hêlagon daga hrînen ni scoldin
undar thero manno menegi, «that ni uuerđe thius meginthioda,
heliđos an hrôru, huand ina thit heriscepi uuili
 farstanden mid strîdu. Uui sô stillo sculun
frêson is ferahes, that thit folc Iudeono
an thesun uuîhdagun uurôht ni afhebbien.»
Thô geng imu thar Iûdas forđ, iungaro Kristes,
ên thero tueliƀio, thar that ađali sat,
 Iudeono gumscepi; quađ that he is im gôdan râd
seggian mahti: «huat uuilliad gi mi sellien hêr», quađ he,
«mêđmo te mêdu, ef ik iu thene man giƀu
âno uuîg endi âno uurôht?» Thô uuarđ thes uuerodes hugi,
thero liudio an lustun: «ef thu uuili gilêstien sô», quâđun sie,
 «thîn uuord giuuâron, than thu giuuald haƀes,
huat thu at thesaru thiodu thiggean uuillies
gôdaro mêđmo.» Thô gihêt imu that gumscepi thar
an is selƀes dôm siluƀarscatto
thrîtig atsamne, endi he te theru thiodu gisprak
 dereƀeun uuordun, that he gâƀi is drohtin uuiđ thiu.
Uuende ina thô fan themu uuerode: uuas im uurêđ hugi,
talode im sô treulôs, huan êr uurđi imu thiu tîd kuman,
that he ina mahti faruuîsien uurêđaro thiodo,
fîundo folke. Than uuisse that friđubarn godes,
 uuâr uualdand Krist, that he these uuerold scolde,
ageƀen these gardos endi sôkien imu godes rîki,
gifaren is faderođil. Thô ni gisah ênig firiho barno
mêron minnie, than he thô te them mannun ginam,
te them is gôdun iungaron: gôme uuarhte,
 sette sie suâslîco endi im sagde filu
uuâroro uuordo. Skrêd uuester dag,
sunne te sedle. Thô he selƀo gibôd,
uualdand mid is uuordun, hêt im uuater dragan
hluttar te handun, endi rês thô the hêlago Crist,
 the gôdo at them gômun endi thar is iungarono thuôg
fôti mid is folmun endi suarf sie mid is fanon aftar,
druknide sie diurlîca. Thô uuiđ is drohtin sprak
Sîmon Petrus: «ni thunkid mi thit sômi thing», quađ he,
«frô mîn the gôdo, that thu mîne fôti thuahes
 mid them thînun hêlagun handun.» Thô sprak imu eft is hêrro angegin,
uualdand mid is uuordun: «ef thu is uuillean ni haƀes», quađ he,
«te antfâhanne, that ik thîne fôti thuahe
thurh sulica minnea, sô ik thesun ôđrun mannun hêr
dôm thurh diurđa, than ni haƀes thu ênigan dêl mid mi
 an heƀenrîkea.» Hugi uuarđ thô giuuendid
Sîmon Petruse: «thu haƀa thi selƀo giuuald», quađ he,
 «fro mîn the gôdo, fôto endi hando
 bendi mînes hôƀdes sô sama, handun thînun,
 thiadan, te thuahanne, te thiu thak ik môti thîna forđ
huldi hebbian endi heƀenrîkies
 sulic gidêli, sô thu mi, drohtin, uuili
fargeƀen thurh thîna gôdi.» Iungaron Kristes,
thene ambahtscepi erlos tholodun,
thegnos mid githuldeon, sô huat sô im iro thiodan dede,
mahtig thurh thea minnea, endi mênde imu al mêra thing
 firihon te gifrummienne. 







  






















  







 



um  






 


 
 LV
 





 
 



 

 Friđubarn godes
geng imu thô eft gisittien under that gesîđo folc
endi im sagda filu langsamna râd. Uuarđ eft lioht kuman,
morgen te mannun. Mahtigne Crist
grôttun is iungaron endi frâgodun, huar sie is gôma thô
 an themu uuîhdage uuirkien scoldin,
huar he uueldi halden thea hêlagon tîdi
selƀo mid is gesîđun. Thô he sie sôkien hêt,
thea gumon Hierusalem: «sô gi than gangan kumad», quađ he,
«an thea burg innan – thar is braht mikil,
 meginthiodo gimang –, thar mugun gi ênan man sehan
an is handun dragen hluttres uuatares
ful mid folmun. Themu gi folgon sculun
an sô huilike gardos, sô gi ina gangan gisehat,
ia gi than themu hêrron, the thie hoƀos êgi,
 selƀon seggiad, that ik iu sende tharod
te gigaruuuenne mîna gôma. Than tôgid he iu ên gôdlîc hûs,
hôhan soleri, the is bihangen al
fagarun fratahun. Thar gi frummien sculun
uuerdscepi mînan. Thar bium ik uuiskumo
 selƀo mid mînun gesîđun.» Thô uurđun sân aftar thiu
thar te Hierusalem iungaron Kristes
forđuuard an ferdi, fundun all sô he sprak
uuordtêcan uuâr: ni uuas thes giuuand ênig.
Thar gereuuidun sie thea gôma. Uuarđ the godes sunu,
 hêlag drohtin an that hûs cuman,
thar sie the landuuîse lêstien scoldun,
fulgangan godes gibode, al sô Iudeono uuas
êo endi aldsidu an êrdagun.
Giuuêt imu thô an themu âƀande alouualdand Krist
 an thene seli sittien; hêt thar is gesîđos te imu
tueliƀi gangan, thea im gitriuuiston
an iro môdseƀon manno uuârun
bi uuordun endi bi uuîsun: uuisse imu selƀo
iro hugiskefti hêlag drohtin.
 Grôtte sie thô oƀar them gômun: «gern bium ik suîđo», quađ he,
«that ik samad mid iu sittien môti,
gômono neoten, Iudeono pascha
dêlien mid iu sô diuriun. Nu ik iu iuuues drohtines scal
uuilleon seggian, that ik an thesaro uueroldi ni môt
 mid mannun mêr môses anbîten
furđur mid firihun, êr than gifullod uuirđid
himilo rîki. Mi is an handun nu
uuîti endi uunderquâle, thea ik for thesumu uuerode scal,
tholon for thesaru thiodu.» Sô he thô sô te them thegnun sprak,
 hêlag drohtin, sô uuarđ imu is hugi drôƀi,
uuarđ imu gisuorken seƀo, endi eft te them gesîđun sprac,
the gôdo te them is iungarun: «huat, ik iu godes rîki», quađ he,
«gihêt himiles lioht, endi gi mi holdlîco
iuuuan theganskepi. Nu ni uuilliat gi athengean sô,
 ak uuenkeat thero uuordo. Nu seggiu ik iu te uuâran hêr,
that uuili iuuuar tueliƀio ên treuuana suîkan,
uuili mi farcôpon undar thit kunni Iudeono,
gisellien uuiđer siluƀre, endi uuili imu thar sinc niman,
diurie mêđmos, endi geƀen is drohtin uuiđ thiu,
 holdan hêrran. That imu thoh te harme scal,
uuerđan te uuîtie; be that he thea uurdi farsihit
endi he thes arƀedies endi scauuot,
than uuêt he that te uuâran, that imu uuâri uuôđiera thing,
betera mikilu, that he gio giboran ni uurđi
 libbiendi te thesumu liohte, than he that lôn nimid,
uƀil arƀedi inuuidrâdo.»
Thô bigan thero erlo gehuilic te ôđrumu scauuon,
sorgondi sehan; uuas im sêr hugi,
hriuuig umbi iro herta: gihôrdun iro hêrron thô
 gornuuord sprekan. Thea gumon sorgodun,
huilican he thero tueliƀio te thiu tellien uueldi,
sculdigna scađon, that he habdi thea scattos thar
gethingod at theru thiod. Ni uuas thero thegno ênigumu
sulikes inuuiddies ôđi te gehanne,
 mêngithâhtio – antsuok thero manno gehuilic –,
uurđun alle an forhtun, frâgon ne gidorstun,
êr than thô gebôknide baruuirđig gumo,
Sîmon Petrus – ne gidorste it selƀo sprekan –
te Iohanne themu gôdon: he uuas themu godes barne
 an them dagun thegno lioƀost,
mêst an minniun endi môste thar thô an thes mahtiges Kristes
barme restien endi an is breostun lag,
hlinode mid is hôƀdu: thar nam he sô manag hêlag gerûni,
diapa githâhti, endi thô te is drohtine sprac,
 began ina thô frâgon: «hue scal that, frô mîn, uuesen», quađ he,
«that thi farcôpon uuili, cuningo rîkeost,
undar thînaro fîundo folc? Ûs uuâri thes firiuuit mikil,
uualdand, te uuitanne.» Thô habde eft is uuord garu
hêleando Crist: «seh thi, huemu ik hêr an hand geƀe
 mînes môses for thesun mannun: the haƀed mêngithâht,
birid bittran hugi; the scal mi an banono geuuald,
fîundun bifelhen, thar man mînes ferhes scal,
aldres âhtien.» Nam he thô aftar thiu
thes môses for them mannun endi gaf is themu mênscađen,
 Iudase an hand endi imu tegegnes sprac
selƀo for them is gesîđun endi ina sniumo hêt
faran fan themu is folke: «frumi sô thu thenkis», quađ he,
«dô that thu duan scalt: thu ni maht bidernien leng
uuilleon thînan. Thiu uurd is at handun,
 thea tîdi sind nu ginâhid.» Sô thô the treulogo
that môs antfeng endi mid is mûđu anbêt,
sô afgaf ina thô thiu godes craft, gramon in geuuitun
an thene lîchamon, lêđa uuihti,
uuarđ imu Satanas sêro bitengi,
 hardo umbi is herte, sîđur ine thiu helpe godes
farlêt an thesumu liohte. Sô is thena liudio uuê,
the sô undar thesumu himile scal hêrron uuehslon.







  






















  







 



um  






 


 
 LVI
 





 
 



 

Giuuêt imu thô ût thanen inuuideas gern
Iudas gangan: habde imu grimmen hugi
 thegan uuiđ is thiodan. Uuas thô iu thiustri naht,
suîđo gisuorken. Sunu drohtines
uuas ima at them gômun forđ endi is iungarun thar
uualdand uuîn endi brôd uuîhide bêđiu,
hêlagode heƀencuning, mid is handun brak,
 gaf it undar them is iungarun endi gode thancode,
sagde them ôlat, the thar al giscôp,
uuerold endi uunnea, endi sprak uuord manag:
«gilôƀiot gi thes liohto», quađ he, «that thit is mîn lîchamo
endi mîn blôd sô same: giƀu ik iu hêr bêđiu samad
 etan endi drinkan. Thit ik an erđu scal
geƀan endi geotan endi iu te godes rîkie
lôsien mid mînu lîchamen an lîf êuuig,
an that himiles lioht. Gihuggeat gi simlun,
that gi thiu fulgangan, thiu ik an thesun gômun dôn;
 mâriad thit for menegi: thit is mahtig thing,
mid thius sculun gi iuuuomu drohtine diuriđa frummien,
habbiad thit mîn te gihugdiun, hêlag biliđi,
that it eldibarn aftar lêstien,
uuaron an thesaru uueroldi, that that uuitin alle,
 man oƀar thesan middilgard, that it is thurh mîna minnea giduan
hêrron te huldi. Gehuggiad gi simlun,
hueo ik iu hêr gebiudu, that gi iuuuan brôđerskepi
fasto frummiad: habbiad ferhtan hugi,
minniod iu an iuuuomu môde, that that manno barn
 oƀar irminthiod alle farstanden,
that gi sind gegnungo iungaron mîne.
Ôk scal ik iu cûđien, huô hêr uuili craftag fîund,
hetteand herugrim, umbi iuuuan hugi niusien,
Satanas selƀo: he cumid iuuuaro seolono herod
 frôkno frêson. Simlun gi fasto te gode
berad iuuua breostgithâht: ik scal an iuuuaru bedu standen,
that iu ni mugi the mênscađo môd getuîflean;
ik fullêstiu iu uuiđer themu fîunde. Ôk quam he herod giu frêson mîn,
thoh imu is uuilleon hêr uuiht ne gistôdi,
 lioƀes an themu mînumu lîchamon. Nu ni uuilliu ik iu leng helen,
huat iu hêr nu sniumo scal te sorgu gistanden:
gi sculun mi gesuîkan, gesîđos mîne,
iuuues theganscepies, êr than thius thiustrie naht
liudi farlîđa endi eft lioht cume,
 morgan te mannun.» Thô uuarđ môd gumon
suîđo gisuorken endi sêr hugi,
hriuuig umbi iro herte endi iro hêrron uuord
suîđo an sorgun. Sîmon Petrus thô,
thegan uuiđ is thiodan thrîstuuordun sprac
 bi huldi uuiđ is hêrron: «thoh thi all thit heliđo folc», quathie,
«gisuîcan thîna gisîđos, thoh ik sinnon mid thi
at allon tharaƀon tholoian uuilliu.
Ik biun garo sinnon, ef mi god lâtiđ,
that ik an thînon fullêstie fasto gistande;
 thoh sia thi an carcaries clûstron hardo,
thesa liudi bilûcan, thoh ist mi luttil tueo,
ne ik an them bendion mid thi bîdan uuillie,
liggian mid thi sô lieƀen; ef sia thînes lîƀes thann
thuru eggia nîđ âhtian uuilliad,
 frô mîn thie guodo, ik giƀu mîn ferah furi thik
an uuâpno spil: nis mi uuerđ iouuiht
te bimîđanne, sô lango sô mi mîn uuarod
hugi endi handcraft.» Thuo sprak im eft is hêrro angegin:
«huat, thu thik biuuânis», quathie, «uuissaro treuuono,
 thrîstero thingo: thu haƀis thegnes hugi,
uuillion guodan. Ik mah thi seggian, huô it thoh giuuerđan scal,
that thu uuirđis sô uuêkmuod, thoh thu nu ni uuânies sô,
that thu thînes thiadnes te naht thrîuuo farlôgnis
êr hanocrâdi endi quiđis, thak ik thîn hêrro ni sî,
 ac thu farmanst mîna mundburd.» Thuo sprac eft thie man angegin:
«ef it gio an uueroldi», quathie, «giuuerđan muosti,
that ik samad midi thi sueltan muosti,
dôian diurlîco, thann ne uuurđi gio thie dag cuman,
that ik thîn farlôgnidi, lieƀo drohtin,
 gerno for theson Iuđeon.» Thuo quâđun alla thia iungron sô,
that sia thar an them thingon mid im tholian uueldin.







  






















  







 



um  






 


 
 LVII
 





 
 



 

Thuo im eft mid is uuordon gibôd uualdand selƀo,
hêr heƀancuning, that sia im ni lietin iro hugi tuîflian,
hiet that sia ni uueldin . . . (?) diopa githâhti:
 «ne druoƀie iuuua herta thuru iuuues drohtines uuord,
ne forohteat te filo: ic scal fader ûsan
selƀan suokean endi iu sendian scal
fan heƀanrîkie hêlagna gêst:
thie scal iu eft gifruofrean endi te frumu uuerđan,
 manon iu thero mahlo, thie ik iu manag hebbiu
uuordon giuuîsid. Hie giƀit iu giuuit an briost,
lustsama lêra, that gi lêstian forđ
thiu uuord endi thiu uuerc, thia ik iu an thesaro uueroldi gibôd.»
Arês im thuo the rîkeo an themo racode innan,
 neriendo Crist endi giuuêt im nahtes thanan
selƀo mid is gisîđon: sêrago gengun
suîđo gornondia iungron Cristes,
hriuuigmuoda. Thuo hie im an thena hôhan giuuêt
Oliuetiberg: thar uuas hie upp giuuno
 gangan mid is iungron. That uuissa Iudas uuell,
balohûdig man, huand hie uuas oft an them berege mid im.
Thar gruotta thie godes suno iûgron sîna:
«gi sind nu sô druoƀia», quathie, «nu gi mînan dôđ uuitun;
nu gornonđ gi endi griotand, endi thesa Iuđeon sind an luston,
 mendit thius menigi, sindun an iro muode frâha,
thius uuerold ist an uuunnion. Thes uuirđit thoh giuuand cuman
sniumo tulgo: than uuirđit im sêr hugi,
than morniat sia an iro môde, endi gi mendian sculun
after te êuuondage, huand gio endi ni cumiđ,
 iuuues uuellîƀes giuuand: bethiu ne thurƀun iu thius uuerc tregan,
hreuuan mîn hinfard, huand thanan scal thiu helpa cuman
gumono barnon.» Thuo hiet hie is iungron thar
bîdan uppan themo berge, quađ that hie ti bedu uueldi
an thiu holmcliƀu hôhor stîgan;
 hiet thuo thria mid im thegnos gangan,
Iacobe endi Iohannese endi thena guodan Petruse,
thrîstmuodian thegan. Thuo sia mid iro thiedne samad
gerno gengun. Thuo hiet sia thie godes suno
an berge uppan te bedu hnîgan,
 hiet sia god gruotian, gerno biddian,
that he im thero costondero craft farstôdi,
uurêđaro uuilleon, that im the uuiđersaco,
ni mahti the mênscađo môd gituîflean,
iak imu thô selƀo gihnêg sunu drohtines
 craftag an kniobeda, kuningo rîkeost,
forđuuard te foldu: fader alothiado
gôdan grôtte, gornuuordun sprac
hriuuiglîco: uuas imu is hugi drôƀi,
bi theru menniski môd gihrôrid,
 is flêsk uuas an forhtun: fellun imo trahni,
drôp is diurlîc suêt, al sô drôr kumid
uuallan fan uundun. Uuas an geuuinne thô
an themu godes barne the gêst endi the lîchamo:
ôđar uuas fûsid an forđuuegos,
 the gêst an godes rîki, ôđar giâmar stôd,
lîchamo Cristes: ni uuelde thit lioht ageƀen,
ac droƀde for themu dôđe. Simla he hreop te drohtine forđ
thiu mêr aftar thiu mahtigna grôtte,
hôhan himilfader, hêlagna god,
 uualdand mid is uuordun: «ef nu uuerđen ni mag», quađ he,
«mankunni generid, ne sî that ik mînan geƀe
lioƀan lîchamon for liudio barn
te uuêgeanne te uundrun, it sî than thîn uuilleo sô,
ik uuilliu is than gicoston: ik nimu thene kelik an hand,
 drinku ina thi te diurđu, drohtin frô mîn,
mahtig mundboro. Ni seh thu mînes hêr
flêskes gifôries. Ik fullon scal
uuilleon thînen: thu haƀes geuuald oƀar al.»
Giuuêt imu thô gangen, thar he êr is iungaron lêt
 bîdan uppan themu berge; fand sie that barn godes
slâpen sorgandie: uuas im sêr hugi,
thes sie fan iro drohtine dêlien scoldun.
Sô sind that môdthraca manno gehuilicumu,
that he farlâten scal liaƀane hêrron,
 afgeƀen thene sô gôdene. Thô he te is iungarun sprak,
uuahte sie uualdand endi uuordun grôtte:
«huî uuilliad gi sô slâpen?» quađ he; «ni mugun samad mid mi
uuacon êne tîd? Thiu uurd is at handun,
that it sô gigangen scal, sô it god fader
 gimarcode mahtig. Mi nis an mînumu môde tueho:
mîn gêst is garu an godes uuillean,
fûs te faranne: mîn flêsk is an sorgun,
letid mik mîn lîchamo: lêđ is imu suîđo
uuîti te tholonne. Ik thoh uuillean scal
 mînes fader gefrummien. Hebbiad gi fasten hugi.»
Giuuêt imu thô eft thanan ôđersîđu
an thene berg uppen te bedu gangan,
mâri drohtin, endi thar sô manag gisprac
gôdoro uuordo. Godes engil quam
 hêlag fan himile, is hugi fastnode,
beldide te them bendiun. He uuas an theru bedu simla
forđ an flîte endi is fader grôtte,
uualdand mid is uuordun: «ef it nu uuesen ni mag», quađ he,
«mâri drohtin, neƀu ik for thit manno folc
 thiodquâle tholoie, ik an thînan scal
uuillean uuonian.» Giuuêt imu thô eft thanen
sôkean is gesîđos: fand sie slâpandie,
grôtte sie gâhun. Geng imu eft thanen
thriddeon sîđu te bedu endi sprak thiodkuning
 al thiu selƀon uuord, sunu drohtines,
te themu alouualdon fader, sô he êr dede,
manode mahtigna manno frumana
suîđo niudlîco neriando Crist,
geng imu thô eft te them is iungarun, grôtte sie sâno:
 «slâpad gi endi restiad», quađ he. «Nu uuirđid sniumo herod
cuman mid craftu, the mi farcôpot haƀad,
sundea lôsan gisald.» Gesîđos Cristes
uuacodun thô aftar them uuordun endi gisâhun thô that uuerod kuman
an thene berg uppen brahtmu thiu mikilon,
 uurêđa uuâpanberand. 







  






















  







 



um  






 


 
 LVIII
 





 
 



 

 Uuîsde im Iudas,
gramhûdig man; Iudeon aftar sigun,
fîundo folcscepi; drôg man fiur an gimang,
logna an liohtfatun, lêdde man faklon
brinnandea fan burg, thar sie an thene berg uppan
 stigun mid strîdu. Thea stedi uuisse Judas uuel,
huar he thea liudi tô lêdean scolde.
Sagde imu thô te têkne, thô sie thar tô fôrun
themu folke biforan, te thiu that sie ni farfengin thar,
erlos ôđren man: «ik gangu imu at êrist tô», quađ he,
 «cussiu ine endi quaddiu: that is Crist selƀo.
Thene gi fâhen sculun folco craftu,
binden ina uppan themu berge endi ina te burg hinan
lêdien undar thea liudi: he is lîƀes haƀad
mid is uuordun faruuerkod.» Uuerod sîđode thô,
 antat sie te Criste kumane uurđun,
grim folc Iudeono, thar he mid is iungarun stôd,
mâri drohtin: bêd metodogiscapu,
torhtero tîdeo. Thô geng imu treulôs man,
Iudas tegegnes endi te themu godes barne
 hnêg mid is hôƀdu endi is hêrron quedde,
custe ina craftagne endi is quidi lêste,
uuîsde ina themu uuerode, al sô he êr mid uuordun gehêt.
That tholode al mid githuldiun thiodo drohtin,
uualdand thesara uueroldes endi sprak imu mid is uuordun tô,
 frâgode ine frôkno: «behuî kumis thu sô mid thius folcu te mi,
behuî lêdis thu mi sô these liudi tô endi mi te thesare lêđan thiode
farcôpos mid thînu kussu under thit kunni Iudeono,
meldos mi te thesaru menegi?» Geng imu thô uuiđ thea man sprekan,
uuiđ that uuerod ôđar endi sie mid is uuordun fragn,
 huene sie mid thiu gesîđiu sôkean quâmin
sô niudlico an naht, «so gi uuillean nôd frummien
manno huilicumu.» Thô sprak imu eft thiu menegi angegin,
quâđun that im hêleand thar an themu holme uppan
geuuîsid uuâri, «the thit giuuer frumid
 Iudeo liudiun endi ina godes sunu
selƀon hêtid. Ina quâmun uui sôkean herod,
uueldin ina gerno bigeten: he is fan Galileo lande,
fan Nazarethburg.» Sô im thô the neriendio Crist
sagde te sôđan, that he it selƀo uuas,
 sô uurđun thô an forhtun folc Iudeono,
uurđun underbadode, that sie under bac fellun
alle efno sân, erđe gisôhtun,
uuiđeruuardes that uuerod: ni mahte that uuord godes,
thie stemnie antstandan: uuârun thoh sô strîdige man,
 ahliopun eft up an themu holme, hugi fastnodun,
bundun briostgithâht, gibolgane gengun
nâhor mid nîđu, anttat sie thene neriendion Crist
uuerodo biuurpun. Stôdun uuîse man,
suîđo gornundie giungaron Kristes
 biforan theru dereƀeon dâdi endi te iro drohtine sprâkun:
«uuâri it nu thîn uuillio», quâđun sie, «uualdand frô mîn,
that sie ûs hêr an speres ordun spildien môstin
uuâpnun uunde, than ni uuâri ûs uuiht sô gôd,
sô that uui hêr for ûsumu drohtine dôan môstin
 beniđiun blêka». Thô gibolgan uuarđ
snel suerdthegan, Sîmon Petrus,
uuell imu innan hugi, that he ni mahte ênig uuord sprekan:
sô harm uuarđ imu an is hertan, that man is hêrron thar
binden uuelde. Thô he gibolgan geng,
 suîđo thrîstmôd thegan for is thiodan standen,
hard for is hêrron: ni uuas imu is hugi tuîfli,
blôth an is breostun, ac he is bil atôh,
suerd bi sîdu, slôg imu tegegnes
an thene furiston fîund folmo crafto,
 that thô Malchus uuarđ mâkeas eggiun,
an thea suîđaron half suerdu gimâlod:
thiu hlust uuarđ imu farhauuan, he uuarđ an that hôƀid uund,
that imu herudrôrag hlear endi ôre
beniuundun brast: blôd aftar sprang,
 uuell fan uundun. Thô uuas an is uuangun scard
the furisto thero fîundo. Thô stôd that folc an rûm:
andrêdun im thes billes biti. Thô sprak that barn godes
selƀo te Sîmon Petruse, hêt that he is suerd dedi
skarp an skêđia: «ef ik uuiđ thesa scola uueldi», quađ he,
 «uuiđ theses uuerodes geuuin uuîgsaca frummien,
than manodi ik thene mâreon mahtigne god,
hêlagne fader an himilrîkea,
that he mi sô managan engil herod oƀana sandi
uuîges sô uuîsen, sô ni mahtin iro uuâpanthreki
 man adôgen: iro ni stôdi gio sulic megin samad,
folkes gifastnod, that im iro ferh aftar thiu
uuerđen mahti. Ac it haƀad uualdand god,
alomahtig fader an ôđar gimarkot,
that uui githoloian sculun, sô huat sô ûs thius thioda tô
 bittres brengit: ni sculun ûs belgan uuiht,
uurêđean uuiđ iro geuuinne; huand sô hue sô uuâpno nîđ,
grimman gêrheti uuili gerno frummien,
he suiltit imu eft suerdes eggiun,
dôit im bidrôregan: uui mid ûsun dâdiun ni sculun
 uuiht auuerdian.» Geng he thô te themu uundon manne,
legde mid listiun lîk tesamne,
hôƀiduundon, that siu sân gihêlid uuarđ,
thes billes biti, endi sprak that barn godes
uuiđ that uurêđe uuerod: «mi thunkid uunder mikil», quađ he,
 «ef gi mi lêđes uuiht lêstien uueldun,
huî gi mi thô ni fengun, than ik undar iuuuomu folke stôd,
an themu uuîhe innan endi thar uuord manag
sôđlîc sagde. Than uuas sunnon skîn,
diurlic dages lioht, than ni uueldun gi mi dôan eouuiht
 lêđes an thesumu liohte, endi nu lêdiad mi iuua liudi tô
an thiustrie naht, al sô man thioƀe dôt,
than man thene fâhan uuili endi he is ferhes haƀad
faruuerkot, uuamscađo.» Uuerod Iudeono
gripun thô an thene godes sunu, grimma thioda,
 hatandiero hôp, huurƀun ina umbi
môdag manno folc – mênes ni sâhun –,
heftun herubendiun handi tesamne,
fađmos mid fitereun. Im ni uuas sulicaro firinquâla
tharf te githolonne, thiodarƀedies,
 te uuinnanne sulic uuîti, ac he it thurh thit uuerod deda,
huand he liudio barn lôsien uuelda,
halon fan helliu an himilrîki,
an thene uuîdon uuelon: bethiu he thes uuiht ne bisprak,
thes sie imu thurh inuuidnîđ ôgean uueldun.







  






















  







 



um  






 


 
 LIX
 





 
 



 

Thô uurđun thes sô malsce môdag folc Iudeono,
thiu hêri uuarđ thes sô hrômeg, thes sie thena hêlagon Krist
an liđobendion lêdian muostun,
fôrian an fitereun. Thie fîund eft geuuitun
fan themu berge te burg. Geng that barn godes
 undar themu heriscepi handun gebunden,
drûƀondi te dale. Uuârun imu thea is diurion thô
gesîđos gesuikane, al sô he im êr selƀo gisprak:
ni uuas it thoh be ênigaru blôđi, that sie that barn godes,
lioƀen farlêtun, ac it uuas sô lango biforen
 uuârsagono uuord, that it scoldi giuuerđen sô:
bethiu ni mahtun sie is bemîđan. Than aftar theru menegi gengun
Iohannes endi Petrus, thie gumon tuêne,
folgodun ferrane: uuas im firiuuit mikil,
huat thea grimmon Iudeon themu godes barne,
 uueldin iro drohtine dôen. Thô sie te dale quâmun
fan themu berge te burg, thar iro biscop uuas,
iro uuîhes uuard, thar lêddun ina uulanke man,
erlos undar ederos. Thar uuas êld mikil,
fiur an frîdhoƀe themu folke tegegnes,
 geuuarht for themu uuerode: thar gengun sie im uuermien tô,
Iudeo liudi, lêtun thene godes sunu
bîdon an bendiun. Uuas thar braht mikil,
gêlmôdigaro galm. Iohannes uuas êr
themu hêroston cûđ: bethiu môste he an thene hof innan
 thringan mid theru thioda. Stôd allaro thegno bezto,
Petrus thar ûte: ni lêt ina the portun uuard
folgon is frôen, êr it at is friunde abad,
Iohannes at ênumu Iudeon, that man ina gangan lêt
forđ an thene frîdhof. Thar quam im ên fêkni uuîf
 gangan tegegnes, thiu ênas Iudeon uuas,
iro theodanes thiuu, endi thô te themu thegne sprac
magađ unuuânlîc: «huat, thu mahtis man uuesan», quađ siu,
«giungaro fan Galilea, thes the thar genouuer stêd
fađmun gifastnod.» Thô an forhtun uuarđ
 Sîmon Petrus sân, slac an is môde,
quađ that he thes uuîƀes uuord ni bikonsti
ni thes theodanes thegan ni uuâri:
mêđ is thô for theru menegi, quađ that he thena man ni antkendi:
«ni sind mi thîne quidi kûđe», quađ he; uuas imu thiu craft godes,
 the herdislo fan themu hertan. Huaraƀondi geng
forđ undar themu folke, antat he te themu fiure quam;
giuuêt ina thô uuarmien. Thar im ôk ên uuîf bigan
felgian firinsprâka: «hêr mugun gi», quađ siu, «an iuuuan fîund sehan:
thit is gegnungo giungaro Kristes,
 is selƀes gesîđ.» Thô gengun imu sân aftar thiu
nâhor nîđhuata endi ina niudlîco
frâgodun fîundo barn, huilikes he folkes uuâri:
»ni bist thu thesoro burgliudio», quâđun sie; «that mugun uui an thînumu gibârie gisehan,
an thînun uuordun endi an thînaru uuîson, that thu theses uuerodes ni bist,
 ac thu bist galilêisk man.» He ni uuelda thes thô gehan eouuiht,
ac stôd thô endi strîdda endi starkan êđ
suîđlîco gesuôr, that he thes gesîđes ni uuâri.
Ni habda is uuordo geuuald: it scolde giuuerđen sô,
sô it the gemarcode, the mankunnies
 faruuardot an thesaru uueroldi. Thô quam imu ôk an themu uuarƀe tô
thes mannes mâguuini, the he êr mid is mâkeo giheu,
suerdu thiu scarpon, quađ that he ina sâhi thar
an themu berge uppan, «thar uui an themu bômgardon
hêrron thînumu hendi bundun,
 fastnodun is folmos.» He thô thurh forhtan hugi
forlôgnide thes is lioƀes hêrron, quađ that he uueldi uuesan thes lîƀes scolo,
ef it mahti ênig thar irminmanno
giseggian te sôđan, that he thes gesîđes uuâri,
folgodi theru ferdi. Thô uuarđ an thena formon sîđ
 hanocrâd afhaƀen. Thô sah the hêlago Crist,
barno that bezte, thar he gebunden stôđ,
selƀo te Sîmon Petruse, sunu drohtines
te themu erle oƀar is ahsla. Thô uuarđ imu an innan sân,
Sîmon Petruse sêr an is môde,
 harm an is hertan endi is hugi drôƀi,
suîđo uuarđ imu an sorgun, that he êr selƀo gesprak:
gihugde thero uuordo thô, the imu êr uualdand Krist
selƀo sagda, that he an theru suartan naht
êr hanocrâdi is hêrron scoldi
 thrîuuo farlôgnien. Thes thram imu an innan môd
bittro an is breostun, endi geng imu thô gibolgan thanen
the man fan theru menigi an môdkaru,
suîđo an sorgun, endi is selƀes uuord,
uuamscefti uueop, antat imu uuallan quâmun
 thurh thea hertcara hête trahni,
blôdage fan is breostun. He ni uuânde that he is mahti gibôtien uuiht,
firinuuerco furđur eftha te is frâhon kuman,
hêrron huldi: nis ênig heliđo sô ald,
that io mannes sunu mêr gisâhi
 is selƀes uuord sêrur hreuuan,
karon eftha kûmien: «uuola crafteg god», quađ he,
that ik hebbiu mi sô foruuerkot, sô ik mînaro uueroldes ni tharf
ôlat seggean. Ef ik nu te aldre scal
huldeo thînaro endi heƀenrîkeas,
 theoden, tholoian, than ni tharf mi thes ênig thanc uuesan,
lioƀo drohtin, that ik io te thesumu liohte quam.
Ni bium ik nu thes uuirđig, uualdand frô mîn,
that ik under thîne iungaron gangan môti,
thus sundig under thîne gesîđos: ik iro selƀo scal
 mîđan an mînumu môde, nu ik mi sulic mên gesprac.»
Sô gornode gumono bezta,
hrau im sô hardo, that he habde is hêrren thô
leoƀes farlôgnid. Than ni thurƀun thes liudio barn,
uueros uundroian, behuî it uueldi god,
 that sô lioƀen man lêđ gistôdi,
that he sô hônlîco hêrron sînes
thurh thera thiuun uuord, thegno snellost,
farlôgnide sô lioƀes: it uuas al bi thesun liudiun giduan,
firiho barnun te frumu. He uuelde ina te furiston dôan,
 hêrost oƀar is hîuuiski, hêlag drohtin:
lêt ina gekunnon, huilike craft haƀet
the mennisca môd âno the maht godes;
lêt ina gesundion, that he sîđor thiu bet
liudiun gilôƀdi, huô liof is thar
 manno gihuilicumu, than he mên gefrumit,
that man ina alâte lêđes thinges,
sacono endi sundeono, sô im thô selƀo dede
heƀenrîki god harmgeuurhti.







  






















  







 



um  






 


 
 LX
 





 
 



 

Be thiu nis mannes bâg mikilun bitherƀi,
 hagustaldes hrôm: ef imu thiu helpe godes
gesuîkid thurh is sundeo, than is imu sân aftar thiu
breosthugi blôđora, thoh he êr bihêt spreca,
hrômie fan is hildi endi fan is handcrafti,
the man fan is megine. That uuarđ thar an themu mâreon skîn,
 thegno bezton, thô imu is thiodanes gisuêk
hêlag helpe. Bethiu ni scoldi hrômien man
te suîđo fan imu selƀon, huand imu thar suîkid oft
uuân endi uuilleo, ef imu uualdand god,
hêr heƀenkuning herte ni sterkit.
 Than bêd allaro barno bezt, bendi tholode
thurh mancunni. Huurƀun ina managa umbi
Iudeono liudi, sprâcun gelp mikil,
hafdun ina te hosca, thar he giheftid stôd,
tholode gethuldiun, sô huat sô imu thiu thiod deda,
 liudi lêđes. Thô uuarđ eft lioht cuman,
morgan te mannun. Manag samnoda
heri Iudeono: habdun im hugi uulƀo,
inuuid an innan. Uuarđ thar êosago
an morgantîd manag gisamnod
 irri endi ênhard, inuuideas gern,
uurêđes uuillean. Gengun im an huarf samad
rinkos an rûna, bigunnun im râdan thô,
huô sie geuuîsadin mid uuârlôsun,
mannun mêngeuuitun an mahtigna Crist
 te giseggianne sundea thurh is selƀes uuord,
that sie ina than te uunderquâlu uuêgean môstin,
adêlien te dôđe. Sie ni mahtun an themu dage finden
sô uurêđ geuuitscepi, that sie imu uuîti bethiu
adêlien gidorstin eftha dôđ frummien,
 lîƀu bilôsien. Thô quâmun thar at laztan forđ
an thena huarf uuero uuârlôse man
tuêne gangan endi bigunnun im tellien an,
quâđun that sie ina selƀon seggian gihôrdin,
that he mahti teuuerpen thena uuîh godes,
 allaro hûso hôhost endi thurh is handmegin,
thurh is ênes craft up arihtien
an thriddion daga, sô is elcor ni thorfti bethîhan man.
He thagoda endi tholoda: ni sprak imu io thiu thiod sô filu,
thea liudi mid luginun, that he it mid lêđun angegin
 uuordun uurâchi. Thô thar undar themu uuerode arês
baluhugdig man, biscop thero liudio,
the furisto thes folkes endi frâgode Krist
iac ina be imu selƀon bisuôr suîđon êđun,
grôtte ina an godes namon endi gerno bad,
 that he im that gisagdi, ef he sunu uuâri
thes libbiendies godes: «thes thit lioht gescôp,
Krist cuning êuuig. Uui ni mugun is antkiennien uuiht
ne an thînun uuordun ni an thînun uuerkun.» Thô sprak imu eft the uuâro angegin,
the gôdo godes sunu: «thu quiđis it for thesun Iudeon nu,
 sôđlîco segis, that ik it selƀo bium.
Thes ni gilôƀiad mi these liudi: ni uuilliad mi forlâtan bethiu;
ni sind im mîn uuord uuirđig. Nu seggiu ik iu te uuârun thoh,
that gi noh sculun sittien gisehan an the suîđaron half godes
mârean mannes sunu, an megincrafte
 thes alouualden fader, endi thanan eft kuman
an himiluuolcnun herod endi allumu heliđo cunnie
mid is uuordun adêlien, al sô iro geuurhti sind.»
Tho balg ina the biscop, habde bittren hugi,
uurêđida uuiđ themu uuorde endi is giuuâdi slêt,
 brak for is breostun: «nu ni thurƀun gi bîdan leng», quađ he,
«thit uuerod geuuitscepies, nu im sulic uuord farad,
mênsprâca fan is mûđe. That gihôrid hêr nu manno filu,
rinko an thesumu rakude, that he ina sô rîkean telit,
gihid that he god sî. Huat uuilliad gi Iudeon thes
 adêlien te dôme? Is he dôđes nu
uuirđig be sulicun uuordun?» 







  






















  







 



um  






 


 
 LXI
 





 
 



 

 That uuerod al gesprac,
folc Iudeono, that he uuâri thes ferhes scolo,
uuîties sô uuirđig. Ni uuas it thoh be is geuurhtiun gidôen,
that ine thar an Hierusalem Iudeo liudi,
 sunu drohtines sundea lôsen
adêldun te dôđe. Thô uuas thero dâdio hrôm
Iudeo liudiun, huat sie themu godes barne mahtin
sô haftemu mêst, harmes gefrummien.
Beuurpun ina thô mid uuerodu endi ina an is uuangon slôgun,
 an is hleor mid iro handun – al uuas imu that te hosce gidôen –,
felgidun imu firinuuord fîundo menegi,
bismersprâka. Stôd that barn godes
fast under fîundun: uuârun imu is fađmos gebundene,
tholode githuldiun, sô huat sô imu thiu thioda tô
 bittres brâhte: ni balg ina neouuiht
uuiđ thes uuerodes geuuin. Thô nâmon ina uurêđe man
sô gibundanan, that barn godes,
endi ina thô lêddun, thar thero liudio uuas,
there thiade thinghûs. Thar thegan manag
 huurƀun umbi iro heritogon. Thar uuas iro hêrron bodo
fan Rûmuburg, thes the thô thes rîkeas giuueld:
kumen uuas he fan themu kêsure, gisendid uuas he undar that cunni Iudeono
te rihtiene that rîki, uuas thar râdgeƀo:
Pilatus uuas he hêten; he uuas fan Ponteo lande
 cnôsles kennit. Habde imu craft mikil,
an themu thinghûse thiod gisamnod,
an huarf uueros; uuârlôse man
agâƀun thô thena godes sunu, Iudeo liudi,
under fîundo folc, quâđun that he uuâri thes ferhes scolo,
 that man ina uuîtnodi uuâpnes eggiun,
scarpun scûrun. Ni uuelde thiu scole Iudeono
thringan an that thinghûs, ac thiu thiod ûte stôd,
mahlidun thanen uuiđ thea menegi: ni uueldun an that gimang faren,
an elilandige man, that sie thar unreht uuord,
 an themu dage derƀies uuiht adêlian ne gihôrdin,
ac quâđun that sie im sô hluttro hêlaga tîdi,
uueldin iro pascha halden. Pilatus antfeng
at them uuamscađun uualdandes barn,
sundea lôsen. Thô an sorgun uuarđ
 Iudases hugi, thô he ageƀan gisah
is drohtin te dôđe, thô bigan imu thiu dâd aftar thiu
an is hugea hreuuan, that he habde is hêrron êr
sundea lôsen gisald. Nam imu thô that siluƀar an hand,
thrîtig scatto, that man imu êr uuiđ is thiodane gaf,
 geng imu thô te them Iudiun endi im is grimmon dâd,
sundeon sagde, endi im that siluƀar bôd
gerno te ageƀanne: «ik hebbiu it sô griolîco», quađ he,
«mines drohtines drôru gicôpot,
sô ik uuêt that it mi ni thîhit.» Thiod Iudeono
 ni uueldun it thô antfâhan, ac hêtun ina forđ aftar thiu
umbi sulica sundea selƀon ahton,
huat he uuiđ is frâhon gefrumid habdi:
«thu sâhi thi selƀo thes», quađun sie; «huat uuili thu thes nu sôken te ûs?
Ne uuît thu that thesumu uuerode!» Thô giuuêt imu eft thanan
 Iudas gangan te themu godes uuîhe
suîđo an sorgun endi that siluƀar uuarp
an thena alah innan, ne gidorste it êgan leng;
fôr imu thô sô an forhtun, sô ina fîundo barn
môdage manodun: habdun thes mannes hugi
 gramon undergripanen, uuas imu god abolgan,
that he imu selƀon thô sîmon uuarhte,
hnêg thô an herusêl an hinginna,
uuarag an uurgil endi uuîti gecôs,
hard hellie gethuing, hêt endi thiustri,
 diap dôđes dalu, huand he êr umbi is drohtin suêk.







  






















  







 



um  






 


 
 LXII
 





 
 



 

Than bêd that barn godes – bendi tholode
an themu thinghûse –, huan êr thiu thiod under im,
erlos ênuuordie alle uurđin,
huat sie imu than te ferahquâlu frummian uueldin.
 Thô thar an them benkiun arês bodo kêsures
fan Rûmuburg endi geng imu uuiđ that rîki Iudeono
môdag mahlien, thar thiu menigi stôd
aftar themu hoƀe huarƀon: ni uueldun an that hûs kuman
an themu paschadage. Pilatus bigan
 frôkno frâgon oƀar that folc Iudeono,
mid huiu the man habdi morđes gisculdit,
uuîties giuuerkot: «be huî gi imu sô uurêđe sind,
an iuuuomu hugea hôtie?» Sie quâđun that he im habdi harmes sô filu,
lêđes gilêstid: «ni gâƀin ina thesa liudi thi,
 thar sie ina êr biforan uƀilan ni uuissin,
uuordun faruuarhten. He haƀat theses uuerodes sô filu
farlêdid mid is lêrun – endi thesa liudi merrid,
dôit im iro hugi tuîflien –, that uui ni môtun te themu hoƀe kêsures
tinsi gelden; that mugun uui ina gitellien an
 mid uuâru geuuitscepi. He sprikid ôk uuord mikil,
quiđit that he Crist sî, kuning oƀar thit rîki,
begihit ina sô grôtes.» Thô im eft tegegnes sprak
bodo kêsures: «ef he sô barlîco», quađ he,
«under thesaru menigi mênuuerk frumid,
 antfâhad ina than eft under iuuue folcscepi, ef he sî is ferhes scolo,
endi imu sô adêliad, ef he sî dôđes uuerđ,
sô it an iuuuaro aldrono êo gebiode.»
Sie quâđun thô, that sie ni môstin manno nigênumu
an thea hêlagon tîd te handbanon,
 uuerđen mid uuâpnun an themu uuîhdage.
Thô uuende ina fan themu uuerode uurêđhugdig man,
thegan kêsures, the oƀar thea thioda uuas
bodo fan Rûmuburg –: hêt imu thô that barn godes
nâhor gangan endi ina niudlîco,
 frâgoda frôkno, ef he oƀar that folc kuning
thes uuerodes uuâri. Thô habde eft is uuord garu
sunu drohtines: «hueđer thu that fan thi selƀumu sprikis», quađ he,
«the it thi ôđre hêr erlos sagdun,
quâđun umbi mînan kuningduom?» Thô sprak eft the kêsures bodo
 uulank endi uurêđmôd, thar he uuiđ uualdand Krist
ređiode an them rakude: «ni bium ik theses rîkies hinan», quađ he,
«Giudeo liudio, ni gadoling thîn,
thesaro manno mâguuini, ac mi thi thius menigi bifalah,
agâƀun thi thîna gadulingos mi, Iudeo liudi,
 haftan te handun. Huat haƀas thu harmes giduan,
that thu sô bittro scalt bendi tholoian,
qualm undar thînumu kunnie?» Thô sprak imu eft Krist angegin,
hêlendero bezt, thar he giheftid stôd
an themu rakude innan: «nis mîn rîki hinan», quađ he,
 «fan thesaru uueroldstundu. Ef it thoh uuâri sô,
than uuârin sô starkmôde uuiđer strîdhugi,
uuiđer grama thioda iungaron mîne,
sô man mi ni gâƀi Iudeo liudiun,
hettendiun an hand an herubendiun
 te uuêgeanne te uundrun. Te thiu uuarđ ik an thesaru uueroldi giboran,
that ik geuuitscepi giu uuâres thinges
mid mînun kumiun kûđdi. That mugun antkennien uuel
the uueros, the sind fan uuâre kumane: the mugun mîn uuord farstanden,
gilôƀien mînun lêrun.» Thô ni mahte lasteres uuiht
 an them barne godes bodo kêsures,
findan fêknea uuord, that he is ferhes bethiu
sculdig uuâri. Thô geng he im eft uuiđ thea scola Iudeono
môdag mahlien endi theru menigi sagde
oƀar hlust mikil, that he an themu hafton manne
 sulica firinsprâka finden ni mahti
for them folcscipie, sô he uuâri is ferhes scolo,
dôđes uuirđig. Than stôdun dolmôde
Iudeo liudi endi thane godes sunu
uuordun uurôgdun: quâđun that he giuuer êrist
 begunni an Galileo lande, «endi oƀar Iudeon fôr
heroduuardes thanan, hugi tuîflode,
manno môdseƀon, sô he is morđes uuerđ,
that man ina uuîtnoie uuâpnes eggiun,
ef eo man mid sulicun dâdiun mag dôđes gesculdien.»







  






















  







 



um  






 


 
 LXIII
 





 
 



 

Sô uurôgdun ina mid uuordun uuerod Iudeono
thurh hôtean hugi. Thô the heritogo,
slîđmôdig man seggian gihôrde,
fan huilicumu kunnie uuas Krist afôdid,
manno the bezto: he uuas fan theru mârean thiadu,
 the gôdo fan Galilealande; thar uuas gumscepi
eđiliero manno; Erodes biheld thar
craftagne kuningdôm, sô ina imu the kêsur fargaf,
the rîkeo fan Rûmu, that he thar rehto gehuilic
gefrumidi undar themu folke endi friđu lêsti,
 dômos adêldi. He uuas ôk an themu dage selƀo
an Hierusalem mid is gumscepi,
mid is uuerode at themu uuîhe: sô uuas iro uuîse than,
that sie thar thia hêlagun tîd haldan scoldun,
pascha Iudeono. Pilatus gibôd thô,
 that thena hafton man heliđos nâmin
sô gibundanan, that barn godes,
hêt that sie ina Erodese, erlos brâhtin
haften te handun, huand he fan is heriscepi uuas,
fan is uuerodes geuuald. Uuîgand frumidun
 iro hêrron uuord: hêlagne Krist
fôrdun an fiteriun for thena folctogun,
allaro barno bezt, thero the io giboren uurđi
an liudio lioht; an liđubendiun geng,
antat sie ina brâhtun, thar he an is benkia sat,
 cuning Erodes: umbihuarf ina craft uuero,
uulanke uuîgandos: uuas im uuilleo mikil,
that sie thar selƀon Crist gisehan môstin:
uuândun that he im sum têkan thar tôgean scoldi,
mâri endi mahtig, sô he managun dede
 thurh is godcundi Iudeo liudeon.
Frâgoda ina thuo thie folccuning firiuuitlîco
managon uuordon, uuolda is muodseƀon
forđ undarfindan, huat hie te frumu mohti
mannon gimarcon. Than stuod mahtig Crist,
 thagoda endi tholoda: ne uuolda them thiedcuninge,
Erodese ne is erlon antsuôr geƀan
uuordo nigênon. Than stuod thiu uurêđa thiod,
Iudeo liudi endi thena godes suno
uuurrun endi uuruogdun, anthat im uuarđ thie uueroldcuning
 an is huge huoti endi all is heriscipi,
farmuonstun ina an iro muode: ne antkendun maht godes,
himiliscan hêrron, ac uuas im iro hugi thiustri,
baluuues giblandan. Barn drohtines
iro uurêđun uuerc, uuord endi dâdi
 thuru ômuodi all githoloda,
sô huat sô sia im tionono thuo tuogian uuoldun.
Sia hietun im thuo te hoske huît giuuâdi
umbi is liđi leggian, thiu mêr hie uurđi them liudion thar,
iungron te gamne. Iudeon faganodun,
 thuo sia ina te hosce hebbian gisâhun,
erlos oƀarmuoda. Thuo senda ina eft thanan
Erodes se cuning an that ôđer folc;
alêdian hiet ina lungra mann, endi lastar sprâcun,
felgidun im firinuuord, thar hie an feteron geng
 bihlagan mid hoscu: ni uuas im hugi tuîfli,
neƀa hie it thuru ôdmuodi all githoloda;
ne uuelda iro uƀilun uuord iduglônon,
hosc endi harmquidi. Thuo brâhtun sia ina eft an that hûs innan,
an thia palencea uppan, thar Pilatus uuas
 an thero thingstedi. Thegnos agâƀun
barno that besta banon te handon
sundilôsian, sô hie selƀo gicôs:
uuelda manno barn morđes atuomian,
nerian af nôdi. Stuodun nîđhuata,
 Iudeon far them gastselie: habdun sia gramono barn,
thia scola farscundid, that sia ne bescriƀun iouuiht
grimmera dâdio. Thuo giuuêt im gangan tharod
thegan kêsures uuiđ thia thiod sprecan,
hard heritogo: «huat, gi mi thesan haftan mann», quathie,
 «an thesan seli sendun endi selƀon anbudun,
that hie iuuues uuerodes sô filo auuerdit habdi,
farlêdid mid is lêron. Nu ik mid theson liudon ni mag,
findan mid thius folku, that hie is ferahes sî
furi thesaro scolu sculdig. Scîn uuas that hiudu:
 Erodes mohta, thie iuuuan êo bican,
iuuuaro liudo landreht, hie ni mahta is lîƀes gifrêson,
that hie hier thuru êniga sundia te dage sueltan scoldi,
lîf farlâtan. Nu uuilliu ik ina for theson liudion hier
githrôon mid thingon, thrîstion uuordun,
 buotian im is briosthugi, lâtan ina brûcan forđ
ferahes mid firion.» Folc Iudeono
hreopun thuo alla samad hlûdero stemnu,
hietun flîtlîco ferahes âhtian
Crist mid qualmu endi an crûci slahan,
 uuêgian te uuundron: «hie mid is uuordon haƀit
dôđes gisculdid: sagit that hie drohtin sî,
gegnungo godes suno. That hie ageldan scal,
inuuidsprâca, sô is an ûson êuue giscriƀan,
that man sulica firinquidi ferahu côpo.»







  






















  







 



um  






 


 
 LXIV
 





 
 



 

Thuo uuarđ thie an forahton, thie thes folkes giuueld,
mikilon an is muode, thuo hie gihôrda thia man sprecan,
that sia ina selƀon seggian gihôrdin,
gehan fur them gumscipe, that hie uuâri godes suno.
Thuo huarf im eft thie heritogo an that hûs innan
 te thero thingstedi, thrîstion uuordon
gruotta thena godes suno endi frâgoda, huat hie gumono uuâri:
«huat bist thu manno?» quathie. «Te huî thu mi sô thînan muod hilis,
dernis diopgithâht? Uuêst thu that it all an mînon duome stêd
umbi thînes lîƀes gilagu? Mi thi hebbiat thesa liudi fargeƀan,
 uuerod Iudeono, thak ik giuualdan muot
sô thik te spildianne an speres orde,
sô ti quellianne an crûcium, sô quican lâtan,
sô hueđer sô mi selƀon suotera thunkit
te gifrummianne mid mînu folcu.» Thuo sprac eft that friđubarn godes:
 «uuêst thu that te uuâron», quathie, «that thu giuuald oƀar mik
hebbian ni mohtis, ne uuâri that it thi hêlag god
selƀo fargâƀi? Ôc hebbeat thia sundeono mêr,
thia mik thi bifulhun thuru fîondscipi,
gisaldun an sîmon haftan.» Thuo uuelda ina sîđ after thiu
 gramhûdig man gerno farlâtan,
thegan kêsures, thar hie is haƀdi for thero thioda giuuald;
ac sia uueridun im thena uuillion uuordu gihuilicu,
kunni Iudeono: «ne bist thu», quâđun sia, «thes kêsures friund,
thînon hêrren hold, ef thu ina hinan lâtis
 sîđon gisundon: that thi noh te soragan mag,
uuerđan te uuîte, huand sô hue sô sulic uuord sprikit,
ahaƀiđ ina sô hôho, quiđit that hie hebbian mugi
cuningduomes namon, ne sî that ina im thie kêsur geƀe,
hie uuirrid im is uueruldrîki endi is uuord farhugid,
 farman ina an is muode. Bethiu scalt thu sulic mên uurekan,
hoscuuord manag, ef thu umbi thînes hêrren ruokis,
umbi thînes frôhon friundscipi, than scalt thu ina thiu ferhu beniman.»
Thuo gihôrda thie heritogo thia hieri Iuđeono
thrêgian far is thiodne; thuo hie far thero thingstedi geng
 selƀo gisittian, thar gisamnod uuas
sô mikil huarf uuerodes, hiet uualdand Crist
lêdian for thia liudi. Langoda Iudeon,
huan êr sia that hêlaga barn hangon gisâuuin,
quelan an crûcie; sia quâđun that sia cuning ôđran
 ne haƀdin undar iro heriscipie, neƀan thena hêran kêsar
fan Rûmuburg: «thie haƀit hier rîki oƀer ûs.
Bethiu ni scalt thu thesan farlâtan; hie haƀit ûs sô filo lêđes gisprokan,
farduan haƀit hie im mid is dâdion. Hie scal dôđ tholon,
uuîti endi uundarquâla.» Uuerod Iudeono
 sô manag mislîc thing an mahtigna Crist
sagdun te sundiun. Hie suîgondi stuod
thuru ôđmuodi, ne antuuordida niouuiht
uuiđ iro uurêđun uuord: uuolda thesa uuerold alla
lôsian mid is lîƀu: bithiu liet hie ina thia lêđun thiod
 uuêgian te uundron, all sô iro uuillio geng:
ni uuolda im opanlîco allon cûđian
Iudeo liudeon, that hie uuas god selƀo;
huand uuissin sia that te uuâron, that hie sulica giuuald haƀdi
oƀar theson middilgard, than uurđi im iro muodseƀo
 giblôđit an iro brioston: thann ne gidorstin sia that barn godes
handon anthrînan: thann ni uuurđi heƀanrîki,
antlocan liohto mêst liudio barnon.
Bethiu mêđ hie is sô an is muode, ne lêt that manno folc
uuitan, huat sia uuarahtun. Thiu uurd nâhida thuo,
 mâri maht godes endi middi dag,
that sia thia ferahquâla frummian scoldun.
Than lag thar ôc an bendion an thero burg innan
ên ruof reginscađo, thie habda under them rîke sô filo
morđes girâdan endi manslahta gifrumid,
 uuas mâri meginthiof: ni uuas thar is gimaco huergin;
uuas thar ôc bi sînon sundion giheftid,
Barrabas uuas hie hêtan; hie after them burgion uuas
thuru is mêndâdi manogon gicûđid.
Than uuas landuuîsa liudio Iudeono,
 that sia iâro gihuem an godes minnia
an them hêlagon dage ênna haftan mann
abiddian scoldun, that im iro burges uuard,
iro folctogo ferah fargâƀi.
Thuo bigan thie heritogo thia hêri Iudeono,
 that folc frâgoian, thar sia im fora stuodun,
hueđeron sia thero tueio tuomian uueldin,
ferahes biddian: «thia hier an feteron sind
haft undar theson heriscipie?» Thiu hêri Iudeono
habdun thuo thia aramun man alla gispanana,
 that sia themo landscađen lîf abâdin,
githingodin them thioƀe, thie oft an thiustria naht
uuam giuuarahta, endi uualdand Crist
quelidin an crûcie. Thuo uuarđ that cûđ oƀar all,
huô thiu thiod haƀda duomos adêlid. Thuo scoldun sia thia dâd frummian,
 hâhan that hêlaga barn. That uuarđ them heritogen
sîđor te sorgon, that hie thia saca uuissa,
that sia thuru nîđscipi neriendon Crist,
hatoda thiu hêri, endi hie im hôrda te thiu,
uuarahta iro uuillion: thes hie uuîti antfeng,
 lôn an theson liohte endi lang after,
uuôi sîđor uuann, sîđor hie thesa uuerold agaf.







  






















  







 



um  






 


 
 LXV
 





 
 



 

Thuo uuarđ thas thie uurêđo giuuaro, uuamscađono mêst,
Satanas selƀo, thuo thiu seola quam
Iudases an grund grimmaro helliun –
 thuo uuissa hie te uuâren, that that uuas uualdand Crist,
barn drohtines, that thar gibundan stuod;
uuissa thuo te uuâron, that hie uuelda thesa uuerold alla
mid is henginnia hellia githuinges,
liudi alôsian an lioht godes.
 That uuas Satanase sêr an muode,
tulgo harm an is hugie: uuelda is helpan thuo,
that im liudio barn lîf ne binâmin,
ne quelidin an crûcie, ac hie uuelda, that hie quic liƀdi,
te thiu that firio barn fernes ne uuurđin,
 sundiono sicura. Satanas giuuêt im thuo,
thar thes heritogen hîuuiski uuas
an thero burg innan. Hie thero is brûdi bigann,
thera idis opanlîco unhiuri fîond
uuunder tôgian, that sia an uuordhelpon
 Criste uuâri, that hie muosti quicc libbian,
drohtin manno – hie uuas iu than te dôđe giscerid –
uuissa that te uuâron, that hie im scoldi thia giuuald biniman,
that hie sia oƀar thesan middilgard sô mikila ni haƀdi,
oƀar uuîda uuerold. That uuîf uuarđ thuo an forahton,
 suîđo an sorogon, thuo iru thiu gisiuni quâmun
thuru thes dernien dâd an dages liohte,
an heliđhelme bihelid. Thuo siu te iru hêrren anbôd,
that uuîf mid iro uuordon endi im te uuâren hiet
selƀon seggian, huat iro thar te gisiunion quam
 thuru thena hêlagan mann, endi im helpan bad,
formon is ferhe: «ik hebbiu hier sô filo thuru ina
seldlîkes giseuuan, sô ik uuêt, that thia sundiun sculun
allaro erlo gihuem uƀilo githîhan,
sô im fruocno tuo ferahes âhtiđ.»
 Thie segg uuarđ thuo an sîđe, antat hie sittian fand
thena heritogon an huaraƀe innan
an them stênuuege, thar thiu strâta uuas
felison gifuogid. Thar hie te is frôhon geng,
sagda im thes uuîƀes uuord. Thuo uuarđ im uurêđ hugi,
 them heritogen, – huaraƀoda an innan –,
giblôđit briostgithâht: uuas im bêđies uuê,
gie that sea ina sluogin sundia lôsan,
gie it bi them liudion thuo forlâtan ne gidorsta
thuru thes uuerodes uuord. Uuarđ im giuuendid thuo
 hugi an herten after thero hêri Iudeono,
te uuerkeanne iro uuillion: ne uuardoda im nieuuiht
thia suârun sundiun, thia hie im thar thuo selƀo gideda.
Hiet im thuo te is handon dragan hluttran brunnion,
uuatar an uuêgie, thar hie furi them uuerode sat,
 thuôg ina thar for thero thioda thegan kêsures,
hard heritogo endi thuo fur thero hêri sprac,
quađ that hie ina thero sundiono thar sicoran dâdi,
uurêđero uuerco: «ne uuilliu ik thes uuihtes plegan», quathie,
«umbi thesan hêlagan mann, ac hleotad gi thes alles,
 gie uuordo gie uuerco, thes gi im hêr te uuîtie giduan.»
Thuo hreop all saman heriscipi Iudeono,
thiu mikila menigi, quâđun that sia uueldin umbi thena man plegan
deraƀoro dâdio: «fare is drôr oƀar ûs,
is bluod endi is baneđi endi oƀar ûsa barn sô samo,
 oƀar ûsa aƀaron thar after – uui uuilliat is alles plegan», quađun sia,
«umbi thena slegi selƀon, – ef uui thar êniga sundia giduan!»
Ageƀan uuarđ thar thuo furi them Iudeon allaro gumono besta
hettendion an hand, an herubendion
narauo ginôdid, thar ina nîđhuata,
 fîond antfengun: folc ina umbihuarf,
mênscađono megin. Mahtig drohtin
tholoda githuldion, sô huat sô im thiu thioda deda.
Sia hietun ina thuo fillian, êr than sia im ferahes tuo,
aldres âhtin, endi im undar is ôgun spiuuun,
 dedun im that te hoske, that sia mid iro handon slôgun,
uueros an is uuangun endi im is giuuâdi binâmun,
rôƀodun ina thia reginscađon, rôdes lacanes
dedun im eft ôđer an thuru unhuldi;
hietun thuo hôƀidband hardaro thorno
 uuundron uuindan endi an uualdand Crist
selƀon settean, endi gengun im thia gisîđos tuo,
queddun ina an cuninguuîsu endi thar an knio fellun,
hnigun im mid iro hôƀdu: all uuas im that te hoske giduan,
thoh hie it all githolodi, thiodo drohtin,
 mahtig thuru thia minnia manno cunnies.
Hietun sia thuo uuirkian uuâpnes eggion
heliđos mid iro handon hardes bômes
craftiga crûci endi hietun sia Cristan thuo,
sâlig barn godes selƀon fuorian,
 dragan hietun sia ûsan drohtin, thar hie bedrôragad scolda
sueltan sundiono lôs. Sîđodun Iudeon,
uueros an uuillon, lêddun uualdand Crist,
drohtin te dôđe. Thar mohta man thuo dereƀi thing
harmlîc gihôrian: hioƀandi thar after
 gengun uuîf mid uuôpu, uueros gnornodun,
thia fan Galilea mid im gangan quâmun,
folgodun oƀar ferruuegos: uuas im iro frôhon dôđ
suîđo an soragan. Thuo hie selƀo sprak,
barno that besta endi under bac besah,
 hiet that sia ni uuêpin: «ni tharf iu uuiht tregan», quathie,
«mînero hinferdio, ac gi mid hofnu mugun
iuuua uurêđan uuerc uuôpu cûmian,
tornon trahnon. Noh uuirđiđ thiu tîd cuman,
that thia muoder thes mendendia sind,
 brûdi Iudeono, them gio barn ni uuarđ
ôdan an aldre. Than gi iuuua inuuid sculun
grimmo angeldan; than gi sô gerna sind,
that iu hier bihlîdan hôha bergos,
diopo bedelƀan; dôđ uuâri iu than allon
 lioƀera an theson lande than sulic liudio qualm
te githolianne, sô hier than thesaro thioda cumid.»







  






















  







 



um  






 


 
 LXVI
 





 
 



 


Kreuzigung (Irland, um  )
 
Thuo sia thar an griete galgon rihtun,
an them felde uppan folc Iudeono,
bôm an berege, endi thar an that barn godes
 quelidun an crûcie: slôgun cald îsarn,
niuua naglos nîđon scarpa
hardo mid hamuron thuru is hendi endi thuru is fuoti,
bittra bendi: is blôd ran an erđa,
drôr fan ûson drohtine. Hie ni uuelda thoh thia dâd uurecan
 grimma an them Iudeon, ac hie thes god fader
mahtigna bad, that hie ni uuâri them manno folke,
them uuerode thiu uurêđra: «huand sia ni uuitun, huat sia duot», quathie.
Thuo thia uuîgandos giuuâdi Cristes,
drohtines dêldun, dereƀia man, . . . . .
 thes rîken girôbi. Thia rincos ni mahtun
umbi thena selƀon . . . samuuurdi gesprecan,
êr sia an iro huaraƀe hlôtos uuurpun,
huilic iro scoldi hebbian thia hêlagun pêda,
allaro giuuâdio uunsamost. Thes uuerodes hirdi
 hiet thuo, the heritogo, oƀar them hôƀde selƀes
Cristes an crûce scrîƀan, that that uuâri cuning Iudeono,
Iesus fan Nazarethburh, thie thar neglid stuod
an niuuon galgon thuru nîđscipi,
an bômin treo. Thuo bâdun thia liudi
 that uuord uuendian, quâđun that hie im sô an is uuilleon sprâki,
selƀo sagdi, that hie habdi thes gisîđes giuuald,
cuning uuâri oƀar Iudeon. Thuo sprac eft thie kêsures bodo,
hard heritogo: «it ist iu sô oƀar is hôƀde giscriƀan,
uuîslîco giuuritan, sô ik it nu uuendian ni mag.»
 Dâdun thuo thar te uuîtie uuerod Iudeono
tuêna fartalda man an tuâ halƀa
Cristes an crûci: lietun sia qualm tholon
an them uuaragtreuue uuerco te lône,
lêđaro dâdio. Thia liudi sprâcun
 hoscuuord manag hêlagon Criste,
grottun ina mid gelpu: sâuuun allaro gumono then beston
quelan an themo crûcie: «ef thu sîs cuning oƀar all», quâđun sia,
«suno drohtines, sô thu haƀis selƀo gisprocan,
neri thik fan thero nôdi endi nîđes atuomi,
 gang thi hêl herod; than uuelliat an thik heliđo barn,
thesa liudi gilôƀian.» Sum imo ôk lastar sprac
suîđo gêlhert Iudeo, thar hie fur them galgon stuod:
«uuah uuarđ thesaro uueroldi», quathie, «ef thu iro scoldis giuuald êgan.
Thu sagdas that thu mahtis an ênon dage all teuuerpan
 that hôha hûs heƀancuninges,
stênuuerco mêst endi eft standan giduon
an thriddion dage, sô is elcor ni thorfti bithîhan mann
theses folkes furđor. Sînu huô thu nu gifastnod stês,
suîđo gisêrid: ni maht thi selƀon uuiht
 balouues gibuotian.» Thuo thar ôc an them bendion sprac
thero theoƀo ôđer, all sô hie thia thioda gihôrda,
uurêđon uuordon – ne uuas is uuillio guod,
thes thegnes githâht –: «ef thu sîs thiodcuning», quathie,
«Crist, godes suno, gang thi thann fan them crûce niđer,
 slôpi thi fan them sîmon endi ûs samad allon
hilp endi hêli. Ef thu sîs heƀancuning,
uualdand thesaro uueroldes, giduo it than an thînon uuercon scîn,
mâri thik fur thesaro menigi.» Thuo sprac thero manno ôđer
an thero henginna, thar hie giheftid stuod,
 uuan uuunderquâla: «behuî uuilt thu sulic uuord sprecan,
gruotis ina mid gelpu? stês thi hier an galgen haft,
gibrôcan an bôme. Uuit hier bêđia tholod
sêr thuru unca sundiun: is unc unkero selƀero dâd
uuorđan te uuîtie. Hie stêd hier uuammes lôs,
 allaro sundiono sicur, sô hie selƀo gio
firina ni gifrumida, botan that hie thuru theses folkes niđ
uuillendi an thesaro uueruldi uuîti antfâhid.
Ik uuilliu thar gilôƀian tuo», quathie, «endi uuilliu thena landes uuard,
thena godes suno gerno biddian,
 that thu mîn gihuggies endi an helpun sîs,
râdendero best, than thu an thîn rîki cumis:
uues mi than ginâđig.» Thuo sprak im eft neriendo Crist
uuordon tegegnes: «ik seggiu thi te uuâron hier», quathie,
«that thu noh hiudu môst an himilrîke
 mid mi samad sehan lioht godes,
an themo paradyse, thoh thu nu an sulicoro pînu sîs.»
Than stuod thar ôc Maria, muoder Cristes,
blêc under them bôme, gisah iro barn tholon,
uuinnan uuunderquâla. Ôc uuârun thar uuîf mid iro
 an sô mahtiges minnia cumana –
than stuod thar ôc Iohannes, iungro Cristes,
hriuui undar is hêrren, uuas im is hugi sêrag –
drûƀodun fur them dôđe. Thar sprac drohtin Crist
mahtig te thero muoder: «nu ik thi hier mînemo scal
 iungron befelhan, them thie hier geginuuard stêd:
uuis thi an is gisîđie samad: thu scalt ina furi suno hebbian.»
Grôtta hie thuo Iohannes, hiet that hie iru fulgengi uuell,
minniodi sia sô mildo, sô man is muoder scal,
idis unuuamma. Thuo hie sia an is êra antfeng
 thuru hluttran hugi, sô im is hêrro gibôd.







  






















  







 



um  






 


 
 LXVII
 





 
 



 

Thuo uuarđ thar an middian dag mahti têcan,
uuundarlîc giuuaraht oƀar thesan uuerold allan,
thuo man thena godes suno an thena galgon huof,
Crist an that crûci: thuo uuarđ it cûđ oƀar all,
 huô thiu sunna uuarđ gisuorkan: ni mahta suigli lioht
scôni giscînan, ac sia scado farfeng,
thimm endi thiustri endi sô githrusmod neƀal.
Uuarđ allaro dago druoƀost, duncar suîđo
oƀar thesan uuîdun uueruld, sô lango sô uualdand Crist
 qual an themo crûcie, cuningo rîkost,
ant nuon dages. Thuo thie neƀal tiscrêd,
that gisuerc uuarđ thuo tesuungan, bigan sunnun lioht
hêdron an himile. Thuo hreop upp te gode
allaro cuningo craftigost, thuo hie an themo crûcie stuod
 fađmon gifastnot: «fader alomahtig», quathie,
«te huî thu mik sô farlieti, lieƀo drohtin,
hêlag heƀancuning, endi thîna helpa dedos,
fullisti sô ferr? Ik standu under theson fîondon hier
uundron giuuêgid.» Uerod Iudeono
 hlôgun is im thuo te hosce: gihôrdun thena hêlagun Crist,
drohtin furi them dôđe drincan biddian,
quađ that ina thurstidi. Thiu thioda ne latta,
uurêđa uuiđarsacon: uuas im uuilleo mikil,
huat sia im bittres tuo bringan mahtin.
 Habdun im unsuôti ecid endi galla
gimengid thia mênhuaton; stuod ênn mann garo,
suîđo sculdig scađo, thena habdun sia giscerid te thiu,
farspanan mid sprâcon, that hie sia en êna spunsia nam,
lîđo thes lêđosten, druog it an ênon langan scafte,
 gibundan an ênon bôme endi deda it them barne godes,
mahtigon te mûđe. Hie ankenda iro mirkiun dâdi,
gifuolda iro fêgnes: furđor ni uuelda
is sô bittres anbîtan, ac hreop that barn godes
hlûdo te them himiliscon fader: «ik an thina hendi befilhu», quathie,
 «mînon gêst an godes uuillion; hie ist nu garo te thiu,
fûs te faranne.» Firio drohtin
gihnêgida thuo is hôƀid, hêlagon âđom
liet fan themo lîkhamen. Sô thuo thie landes uuard
sualt an them sîmon, sô uuarđ sân after thiu
 uundartêcan giuuaraht, that thar uualdandes dôđ
unqueđandes sô filo antkennian scolda,
gifuolian is êndagon: erđa biƀoda,
hrisidun thia hôhun bergos, harda stênos cluƀun,
felisos after them felde, endi that fêha lacan tebrast
 an middion an tuê, that êr managan dag
an themo uuîhe innan uuundron gistriunid
hêl hangoda – ni muostun heliđo barn,
thia liudi scauuon, huat under themo lacane uuas
hêlages behangan: thuo mohtun an that horđ sehan
 Iudeo liudi – graƀu uuurđun giopanod
dôdero manno, endi sia thuru drohtines craft
an iro lîchamon libbiandi astuodun
upp fan erđu endi uurđun giôgida thar
mannon te mârđu. That uuas sô mahtig thing,
 that thar Cristes dôđ antkennian scoldun,
sô filo thes gifuolian, thie gio mid firihon ne sprac
uuord an thesaro uueroldi. Uuerod Iudeono
sâuuun seldlîc thing, ac uuas im iro slîđi hugi
sô farhardod an iro herten, that thar io sô hêlag ni uuarđ
 têcan gitôgid, that sia trûodin thiu bat
an thia Cristes craft, that hie cuning oƀar all,
thes uuerodes uuâri. Suma sia thar mid iro uuordon gisprâcun,
thia thes hrêuues thar huodian scoldun,
that that uuâri te uuâren uualdandes suno,
 godes gegnungo, that thar an them galgon sualt,
barno that besta. Slôgun an iro briost filo
uuôpiandero uuîƀo: uuas im thiu uuunderquâla
harm an iro herten endi iro hêrren dôđ
suîđo an sorogon. Than uuas sido Iudeono,
 that sia thia haftun thuru thena hêlagon dag hangon ni lietin
lengerun huîla, than im that lîf scriđi,
thiu seola besunki: slîđmuoda mann
gengun im mid nîđscipiu nâhor, thar sô beneglida stuodun
theoƀos tuêna, tholodun bêđia
 quâla bi Criste: uuârun im quica noh than,
untthat sia thia grimmun Iudeo liudi
bênon bebrâcon, that sia bêđia samad
lîf farlietun, suohtun im lioht ôđer.
Sia ni thorftun drohtin Crist dôđes bêdian
 furđor mid ênigon firinon: fundun ina gifaranan thuo iu:
is seola uuas gisendid an suođan uueg,
an langsam lioht, is liđi cuolodun,
that fera uuas af them flêske. Thuo geng im ên thero fîondo tuo
an nîđhugi, druog negilid sper
 hard an is handon, mid heruthrummeon stac,
liet uuâpnes ord uuundun snîđan,
that an selƀes uuarđ sîdu Cristes
antlocan is lîchamo. Thia liudi gisâuun,
that thanan bluod endi uuater bêđiu sprungun,
 uuellun fan thero uuundun, all sô is uuillio geng
endi hie habda gimarcod êr manno cunnie,
firiho barnon te frumu: thuo uuas it all gifullid sô.







  






















  







 



um  






 


 
 LXVIII
 





 
 



 

Sô thuo gisêgid uuarđ seđle nâhor
hêdra sunna mid heƀantunglon
 an them druoƀen dage, thuo geng im ûses drohtines thegan
– uuas im glau gumo, iungro Cristes
managa huîla, sô it thar manno filo
ne uuissa te uuâron, huand hie it mid is uuordon hal
Iudeono gumscipie: Ioseph uuas hie hêtan,
 darnungo uuas hie ûses drohtines iungro: hie ni uuelda thero farduanun thiod
folgon te ênigon firinuuercon, ac hie bêd im under them folke Iudeono,
hêlag himilo rîkies – hie geng im thuo uuiđ thena heritogon mahlian,
thingon uuiđ thena thegan kêsures, thigida ina gerno,
that hie muosti alôsian thena lîkhamon
 Cristes fan themo crûcie, thie thar giquelmid stuod,
thes guoden fan them galgen endi an graf leggian,
foldu bifelahan. Im ni uuelda thie folctogo thuo
uuernian thes uuillien, ac im giuuald fargaf,
that hie sô muosti gifrummian. Hie giuuêt im thuo forđ thanan
 gangan te them galgon, thar hie uuissa that godes barn,
hrêo hangondi hêrren sînes,
nam ina thuo an thero niuuun ruodun endi ina fan naglon atuomda,
antfeng ina mid is fađmon, sô man is frôhon scal,
lioƀes lîchamon, endi ina an lîne biuuand,
 druog ina diurlîco – sô uuas thie drohtin uuerđ –,
thar sia thia stedi haƀdun an ênon stêne innan
handon gihauuuan, thar gio heliđo barn
gumon ne bigruoƀon. Thar sia that godes barn
te iro landuuîsu, lîco hêlgost
 foldu bifulhun endi mid ênu felisu belucun
allaro graƀo guodlîcost. Griotandi sâtun
idisi armscapana, thia that all forsâuun,
thes gumen grimman dôđ. Giuuitun im thuo gangan thanan
uuôpiandi uuîf endi uuara nâmun,
 huô sia eft te them graƀe gangan mahtin:
haƀdun im farseuuana soroga ginuogia,
mikila muodkara: Maria uuârun sia hêtana,
idisi armscapana. Thuo uuarđ âƀand cuman,
naht mid neflu. Niđfolc Iudeono
 uuarđ an moragan eft, menigi gisamnod,
. . . . . . . . . . . . . . . . . . . . . . . . . 
rekidun an rûnon: «huat, thu uuêst, huô thit rîki uuas
thuru thesan ênan man all gituîflid,
uuerod giuuorran: nu ligid hie uuundon siok,
diopa bidolƀan. Hie sagda simnen, that hie scoldi fan dôđe astandan
 an thriddian dage. Thius thiod gilôƀit te filo,
thit uuerod after is uuordon. Nu thu hier uuardon hêt,
oƀar them graƀe gômian, that ina is iungron thar
ne farstelan an themo stêne endi seggian than, that hie astandan sî,
rîki fan raston: than uuirđit thit rinco folc
 mêr gimerrid, ef sia it biginnat mârian hier.»
Thuo uuurđun thar giscerida fan thero scolu Iudeono
uueros te thero uuahtu: giuuitun im mid iro giuuâpnion tharod 
te them graƀe gangan, thar sia scoldun thes godes barnes
hrêuues huodian. Uuarđ thie hêlago dag
 Iudeono fargangan. Sia oƀar themo graƀe sâtun,
uueros an thero uuahtun uuânamon nahton,
bidun undar iro bordon, huan êr thie berehto dag
oƀar middilgard mannon quâmi,
liudon te liohte. Thuo ni uuas lang te thiu,
 that thar uuarđ thie gêst cuman be godes crafte,
hâlag âđom undar thena hardon stên
an thena lîchamon. Lioht uuas thuo giopanod
firio barnon te frumu: uuas fercal manag
antheftid fan helldoron endi te himile uueg
 giuuaraht fan thesaro uueroldi. Uuânom upp astuod
friđubarn godes, fuor im thuo thar hie uuelda,
sô thia uuardos thes uuiht ni afsuoƀun,
derbia liudi, huan hie fan them dôđe astuod,
arês fan thero rastun. Rincos sâtun
 umbi that graf ûtan, Iudeo liudi,
scola mid iro scildion. Scrêd forđuuardes
suigli sunnun lioht. Sîđodun idisi
te them graƀe gangan, gumcunnies uuîf,
Mariun munilîca: habdun mêđmo filo
 gisald uuiđer salƀum, siluƀres endi goldes,
uuerđes uuiđer uuurtion, sô sia mahtun auuinnan mêst,
that sia thena lîchamon lioƀes hêrren,
suno drohtines, salƀon muostin,
uuundun uuritanan. Thiu uuîf soragodun
 an iro seƀon suîđo, endi suma sprâcun,
huie im thena grôtan stên fan themo graƀe scoldi
gihuereƀian an halƀa, the sia oƀar that hrêo sâuuun
thia liudi leggian, thuo sia thena lîchamon thar
befulhun an themo felise. Sô thiu frî haƀdun
 gegangan te them gardon, that sia te them graƀe mahtun
gisehan selƀon, thuo thar suôgan quam
engil thes alouualdon oƀana fan radure,
faran an feđerhamon, that all thiu folda an scian,
thiu erđa dunida endi thia erlos uuurđun
 an uuêkan hugie, uuardos Iuđeono,
bifellun bi them forahton: ne uuândun ira fera êgan,
lîf langerun huîl. 







  






















  







 



um  






 


 
 LXIX
 





 
 



 

 Lâgun tha uuardos,
thia gisîđos sâmquica: sân upp ahlêd
thie grôto stên fan them graƀe, sô ina thie godes engil
 gihueriƀida an halƀa, endi im uppan them hlêuue gisat
diurlîc drohtines bodo. Hie uuas an is dâdion gelîc,
an is ansiunion, sô huem sô ina muosta undar is ôgon scauuon,
sô bereht endi sô blîđi all sô blicsmun lioht;
uuas im is giuuâdi uuintarcaldon
 snêuue gilîcost. Thuo sâuun sia ina sittian thar,
thiu uuîf uppan them giuuendidan stêne, endi im fan them uulitie quâmun,
them idison sulica egison tegegnes: all uuurđun fan them grurie
thiu frî an forahton mikilon, furđor ne gidorstun
te themo graƀe gangan, êr sia thie godes engil,
 uualdandes bodo uuordon gruotta,
quađ that hie iro ârundi all bicunsti,
uuerc endi uuillion endi thero uuîƀo hugi,
hiet that sia im ne andrêdin: «ik uuêt that gi iuuuan drohtin suokat,
neriendon Crist fan Nazarethburg,
 thena thi hier quelidun endi an crûci slôgun
Iudeo liudi endi an graf lagdun
sundilôsian. Nu nist hie selƀo hier,
ac hie ist astandan iu, endi sind thesa stedi lârea,
thit graf an theson griote. Nu mugun gi gangan herod
 nâhor mikilu – ik uuêt that is iu ist niud sehan
an theson stêne innan –: hier sind noh thia stedi scîna,
thar is lîchamo lag.» Lungra fengun
gibada an iro brioston blêca idisi,
uulitiscôni uuîf: uuas im uuilspell mikil
 te gihôrianne, that im fan iro hêrren sagda
engil thes alouualden. Hiet sia eft thanan
fan them graƀe gangan endi faran te them iungron Cristes,
seggian them is gisîđon suođon uuordon,
that iro drohtin uuas fan dôđe astandan.
 Hiet ôc an sundron Sîmon Petruse
uuillspell mikil uuordon cûđian,
cumi drohtines, gie that Crist selƀo
uuas an Galileo land, «thar ina eft is iungron sculun,
gisehan is gisîđos, sô hie im êr selƀo gisprac
 uuâron uuordon.» Reht sô thuo thiu uuîf thanan
gangan uueldun, sô stuodun im tegegnes thar
engilos tuêna an alahuîton
uuânamon giuuâdion endi sprâcun im mid iro uuordon tuo
hêlaglîco: hugi uuarđ giblôđid
 then idison an egison: ne mahtun an thia engilos godes
bi themo uulite scauuon: uuas im thiu uuânami te strang,
te suîđi te sehanne. Thuo sprâcun im sân angegin
uualdandes bodun endi thiu uuîf frâgodun,
te huî sia Cristan tharod quican mid dôdon,
 suno drohtines suokian quâmin
ferahes fullan; «nu gi ina ni findat hier
an theson stêngraƀe, ac hie ist astandan nu
an is lîchamen: thes gi gilôƀian sculun
endi gihuggian thero uuordo, the hie iu te uuâron oft
 selƀo sagda, thann hie an iuuuon gisîđe uuas
an Galilealande, huô hie scoldi gigeƀan uuerđan,
gisald selƀo an sundigaro manno,
hettiandero hand, hêlag drohtin,
that sia ina quelidin endi an crûci slôgin,
 dôdan gidâdin endi that hie scoldi thuru drohtines craft
an thriddion dage thioda te uuillion
libbiandi astandan. Nu haƀit hie all gilêstid sô,
gifrumid mid firihon: îliat gi nu forđ hinan,
gangat gâhlîco endi duot it them is iungron cûđ.







  






















  







 



um  






 


 
 LXX
 





 
 



 

Hie haƀit sia iu furfarana endi ist im forđ hinan
an Galileo land, thar ina eft is iungron sculun,
gisehan is gisîđos.» Thuo uuarđ sân after thiu
them uuiƀon an uuillon, that sia gihôrdun sulic uuord sprecan,
cûđian thia craft godes – uuârun im sô acumana thuo noh
 gie sô forahta gefrumida –: giuuitun im forđ thanan
fan them graƀe gangan endi sagdun them iungron Cristes
seldlîc gisiuni, thar sia sorogondi
bidun sulikero buota. Thuo uuurđun ôc an thia burg cumana
Iudeono uuardos, thia oƀar themo graƀe sâtun
 alla langa naht endi thes lîchamen thar,
huodun thes hrêuues. Sia sagdun thero hêri Iudeono,
huilica im thar anduuarda egison quâmun,
seldlîc gisiuni, sagdun mid uuordon,
al sô it giduan uuas an thero drohtines craft,
 ni miđun an iro muode. Thuo budun im mêđmo filo
Iudeo liudi, gold endi siluƀar,
saldun im sinc manag, te thiu that sia it ni sagdin forđ,
ne mâridin thero menigi: «ac queđat that iu môđi hugi
ansueƀidi mid slâpu endi that thar quâmin is gisîđos tuo,
 farstâlin ina an them stêne. Simnen uuesat gi an strîde mid thiu,
forđ an flîte: ef it uuirđit them folctogen cûđ,
uui gihelpat iu uuiđ thena hêrrosten, that hie iu harmes uuiht,
lêđes ni gilêstid.» Thuo nâmun sia an them liudon filo
diurero mêđmo, dâdun all sô sia bigunnun
 – ne giuueldun iro uuillion – dâdun sô uuîdo cûđ
them liudon after them lande, that sia sulica lugina uuoldun
ahebbian be than hêlagan drohtin. Thann uuas eft gihêlid hugi
iungron Cristes, thuo sia gihôrdun thiu guodun uuîf
mârian thia maht godes; thuo uuârun sia an iro muode frâha,
 gie im te them graƀe bêđia, Iohannes endi Petrus
runnun oƀastlîco: uuarđ êr cuman
Iohannes thie guodo, endi im oƀar them graƀe gistuod,
antat thar sân after quam Sîmon Petrus,
erl ellanruof endi im thar in giuuêt
 an that graf gangan: gisah thar thes godes barnes,
hrêogiuuâdi hêrren sînes
lînin liggian, mid thiu uuas êr thie lîchamo
fagaro bifangan; lag thie fano sundar,
mit them uuas that hôƀid bihelid hêlages Cristes,
 rîkies drohtines, thann hie an thesaro rastu uuas.
Thuo geng im ôc Iohannes an that graf innan
sehan seldlîc thing; uuarđ im sân after thiu
antlocan is gilôƀo, that hie uuissa, that scolda eft an thit lioht cuman
is drohtin diurlîco, fan dôđe astandan
 upp fan erđu. Thuo giuuitun im eft thanan
Iohannes endi Petrus, endi quâmun thia iungron Cristes,
thia gisîđos tesamne. Than stuod sêragmuod
ên thera idiso ôđersîđu
griotandi oƀar them graƀe, uuas iro iâmar muod –
 Maria uuas that Magdalena –, uuas iro muodgithâht,
seƀo mit sorogon giblandan, ne uuissa huarod siu sôkian scolda
thena hêrron, thar iro uuârun at thia helpa gilanga. Siu ni mohta thuo hofnu auuîsan,
that uuîf ni mahta uuôp forlâtan: ne uuissa huarod siu sia uuendian scolda;
gimerrid uuârun iro thes muodgithâhti. Thuo gisah siu thena mahtigan thar
 Criste standan, thuoh siu ina cûđlîco
 bantkennian ni mohti, êr than hie ina cûđian uuelda,
 seggian that hie it selƀo uuâri. Hie frâgoda huat siu sô sêro biuuiepi,
sô harmo mid hêton trahnin. Siu quađ, that siu umbi iro hêrron ni uuissi
te uuâren, huarod hie uuerđan scoldi: «ef thu ina mi giuuîsan mohtis,
frô mîn, ef ik thik frâgon gidorsti, ef thu ina hier an theson felise ginâmis,
 uuîsi ina mi mid uuordon thînon: than uuâri mi allaro uuilliono mêsta,
that ik ina selƀo gisâhi.» Sia ni uuissa, that sia thie suno drohtines
gruotta mid gôdaro sprâcun: siu uuânda that it thie gardari uuâri,
hofuuard hêrren sînes. Thuo gruotta sia thie hêlago drohtin,
bi namen neriendero best: siu geng im thuo nâhor sniumo,
 that uuîf mid uuillion guodan, antkenda iro uualdand selƀan,
mîđan siu is thuru thia minnia ni uuissa: uuelda ina mid iro mundon grîpan,
thiu fêhmia an thena folko drohtin, noƀan that iro friđubarn godes
uuerida mid uuordon sînon, quađ that siu ina mid uuihti ni môsti
handon anthrînan: «ik ni stêg noh», quathie, «te them himiliscon fader;
 ac îli thu nu ofstlîco endi them erlon cûđi,
bruođron mînon, that ik ûser bêđero fader,
alauualdan iuuuan endi mînan,
suođfastan god suokean uuilliu.»







  






























 



um  






 


 
 LXXI
 





 
 



 

That uuîf uuarđ thuo an uuunnon, that siu muosta sulican uuillion cûđian,
 seggian fan im gisundon: uuarđ sân garo
thiu idis an that ârundi endi them erlon brâhta,
uuillspel uueron, that siu uualdand Crist
gisundan gisâuui, endi sagda huô he iru selƀo gibôd
torohtero têcno. Sia ni uueldun gitrûoian thuo noh
 thes uuîbes uuordon, that siu sulic uuillspel brâhte
gegnungo fan themo godes suno, ac sia sâtun im iâmormuoda,
heliđos hriuonda. Thuo uuarđ thie hêlago Crist
eft opanlîco ôđersîđu,
drohtin gitôgid, sîđor hie fan dôđe astuod,
 than uuîƀon an uuillion, that hie im thar an uuege muotta.
Quedda sia cûđlîco, endi sia te is kneohon hnigun,
fellun im tô fuoton. Hie hêt that sia forahtan hugi
ne bârin an iro brioston: «ac gi mînon bruođron sculun
thesa quidi cûđian, that sia cuman after mi
 an Galileo land; thar ik im eft tegegnes biun.»
Than fuorun im ôk fan Hierusalem thero iungrono tuêna
an them selƀon daga sân an morgan,
erlos an iro ârundi: uueldun im te Emaus
that castel suocan. Thuo bigunnun im quidi managa
 under them uueron uuahsan, thar sia after them uuege fuorun,
them heliđon umbi iro hêrron. Thuo quam im thar thie hêlago tuo
gangandi godes suno. Sia ni mahtun ina garolîco
antkennan craftigna: hie ni uuelda ina thuo noh cûđian te im;
uuas im thoh an iro gisîđie samad endi frâgoda, umbi huilica sia saca sprâkin:
 «huî gangat gi sô gornondia?» quathie. «Ist inc iâmer hugi,
seƀo soragono full.» Sia sprâcun im sân angegin,
thia erlos anduurdi: «te huî thu thes êscos sô», quâđun sia;
«bist thi fan Hierusalem Iudeono folcas
. . . . . . . . . . . . . . . . . . . . . . . . . . . . . . 
hêlagumu gêste fan heƀenuuange,
 mid them grôtun godes craft.» Nam is iungaron thô,
erlos gôde, lêdda sie ût thanan,
antat he sie brâhte an Bethania;
thar hôf he is hendi up endi hêlegoda sie alle,
uuîhida sie mid is uuordun. Giuuêt imo up thanan,
 sôhta imo that hôha himilo rîki endi thena is hêlagon stôl:
sitit imo thar an thea suîđron half godes,
alomahtiges fader endi thanan all gesihit
uualdandeo Crist, sô huat sô thius uuerold behaƀet.
Thô an theru selƀon stedi gesîđos gôde
 te bedu fellun endi im eft te burg thanan
thar te Hierusalem iungaron Cristes
fôrun faganondi: uuas im frâhmod hugi,
uuârun im thar at themu uuîhe. Uualdandes craft

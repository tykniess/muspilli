


 

Heliand
 
Fitte XLIX
 




______________________________________________________________________________
 
 



 

Thô them uuîbun uuas uuilleono mêsta
cumi drohtines endi Cristes uuord
te gihôrienne. Heobandi geng
Martha môdkarag uuid sô mahtigne
uuordun uuehslan endi uuid uualdand sprak
 an iro hugi hriuuig: «thar thu mi, hêrro mîn», quad siu,
«neriendero bezt, nâhor uuâris,
hêleand the gôdo, than ni thorfti ik nu sulic harm tholon,
bittra breostkara, than ni uuâri nu mîn brôder dôd,
Lazarus fan thesumu liohte, ac he imu mahti libbien ford
 ferahes gefullid. Ik thoh, frô mîn, te thi
liohto gilôbiu, lêriandero bezt,
sô hues sô thu biddien uuili berhton drohtin,
that he it thi sân fargibid, god alomahtig,
giuuerdot thînan uuillean.» Thô sprak eft uualdand Krist
 theru idis anduuordi: «ni lât thu thi an innan thes», quad he,
«thînan sebon suerkan: ik thi seggian mag
uuârun uuordun, that thes nis giuuand ênig,
nebu thîn brôder scal thurh gibod godes,
thurh drohtines craft fan dôde astanden
 an is lîchamon.» «All hebbiu ik gilôbon sô», quad siu,
«that it sô giuuerden scal, sô huan sô thius uuerold endiod
endi the mâreo dag obar man ferid,
that he than fan erdu scal up astanden
an themu dômes daga, than uuerdad fan dôde quica
 thurh maht godes mankunnies gehuilic,
arîsad fan restu.» Thô sagde rîkeo Krist
theru idis alomahtig oponun uuordun,
that he selbo uuas sunu drohtines,
bêdiu ia lîf ia lioht liudio barnon
 te astandanne: «nio the sterben ni scal,
lîf farliosen, the hêr gilôbid te mi:
thoh ina eldibarn erdu bithekkien,
diapo bidelben, nis he dôd thiu mêr:
that flêsk is bifolhen, that ferah is gihalden,
 is thiu siola gisund.» Thô sprak imu eft sân angegin
that uuîf mid iro uuordun: «ik gilôbiu that thu the uuâro bist», quad siu,
«Krist godes sunu: that mag man antkennien uuel,
uuiten an thînun uuordun, that thu giuuald habes
thurh thiu hêlagon giscapu himiles endi erdun.»
 Thô gefragn ik that thar thero idisio quam ôdar gangan
Maria môdkarag: gengun iro managa aftar
Iudeo liudi. Thô siu themu godes barne
sagde sêragmôd, huat iru te sorgun gistôd
an iro hugi harmes: hofnu kûmde
 Lazaruses farlust, liabes mannes,
griat gornundi, antat themu godes barne
hugi uuard gihrôrid: hête trahni
uuôpu auuellun, endi thô te them uuîbun sprac,
hêt ina thô lêdien, thar Lazarus uuas
 foldu bifolhen. Lag thar ên felis bioban,
hard stên behliden. Thô hêt the hêlago Crist
antlûcan thea lêia, that he môsti that lîk sehan,
hrêo scauuoien. Thô ni mahte an iro hugi mîdan
Martha for theru menegi, uuid mahtigne sprak:
 «frô mîn the gôdo», quad siu, «ef man thene felis nimid,
thene stên antlûkid, than uuâniu ik that thanen stank kume,
unsuôti suek, huand ik thi seggian mag
uuârun uuordun, that thes nis giuuand ênig,
that he thar nu bifolhen uuas fiuuuar naht endi dagos
 an themu erdgrabe.» Anduuordi gaf
uualdand themu uuîbe: «huat, ni sagde ik thi te uuârun êr», quad he,
«ef thu gilôbien uuili, than nis nu lang te thiu,
that thu hêr antkennien scalt craft drohtines,
the mikilon maht godes?» Thô gengun manage tô,
 afhôbun harden stên. Thô sah the hêlago Crist
up mid is ôgun, ôlat sagde
themu the these uuerold giscôp, «thes thu mîn uuord gihôris», quad he,
«sigidrohtin selbo; ik uuêt that thu sô simlun duos,
ac ik duom it be thesumu grôton Iudeono folke,
 that sie that te uuârun uuitin, that thu mi an these uuerold sendes
thesun liudiun te lêrun.» Thô he te Lazaruse hriop
starkaru stemniu endi hêt ina standen up
ia fan themu grabe gangan. Thô uuard the gêst kumen
an thene lîchamon: he bigan is lidi hrôrien,
 antuuarp undar themu giuuêdie: uuas imo sô beuunden thô noh,
an hrêobeddion bihelid. Hêt imu helpen thô
uualdandeo Krist. Uueros gengun tô,
antuundun that geuuâdi. Uuânum up arês
Lazarus te thesumu liohte: uuas imu is lîf fargeben,
 that he is aldarlagu êgan môsti,
fridu forduuardes. Thô fagonadun bêdea,
Maria endi Martha: ni mag that man ôdrumu
giseggian te sôde, huô thea gesuester tuô
mendiodun an iro môde. Maneg uundrode
 Iudeo liudio, thô sie ina fan themu grabe sâhun
sîdon gesunden, thene the êr suht farnam
endi sie bidulbun diapo undar erdu
lîbes lôsen: thô môste imu libbien ford
hêl an hêmun. Sô mag hebenkuninges,
 thiu mikile maht godes manno gehuilikes
ferahe giformon endi uuid fîundo nîd
hêlag helpen, sô huemu sô he is huldi fargibid.





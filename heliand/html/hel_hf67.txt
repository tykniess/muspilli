


 

Heliand
 
Fitte LXVII
 




______________________________________________________________________________
 
 



 

Thuo uuard thar an middian dag mahti têcan,
uuundarlîc giuuaraht obar thesan uuerold allan,
thuo man thena godes suno an thena galgon huof,
Crist an that crûci: thuo uuard it cûd obar all,
 huô thiu sunna uuard gisuorkan: ni mahta suigli lioht
scôni giscînan, ac sia scado farfeng,
thimm endi thiustri endi sô githrusmod nebal.
Uuard allaro dago druobost, duncar suîdo
obar thesan uuîdun uueruld, sô lango sô uualdand Crist
 qual an themo crûcie, cuningo rîkost,
ant nuon dages. Thuo thie nebal tiscrêd,
that gisuerc uuard thuo tesuungan, bigan sunnun lioht
hêdron an himile. Thuo hreop upp te gode
allaro cuningo craftigost, thuo hie an themo crûcie stuod
 fadmon gifastnot: «fader alomahtig», quathie,
«te huî thu mik sô farlieti, liebo drohtin,
hêlag hebancuning, endi thîna helpa dedos,
fullisti sô ferr? Ik standu under theson fîondon hier
uundron giuuêgid.» Uerod Iudeono
 hlôgun is im thuo te hosce: gihôrdun thena hêlagun Crist,
drohtin furi them dôde drincan biddian,
quad that ina thurstidi. Thiu thioda ne latta,
uurêda uuidarsacon: uuas im uuilleo mikil,
huat sia im bittres tuo bringan mahtin.
 Habdun im unsuôti ecid endi galla
gimengid thia mênhuaton; stuod ênn mann garo,
suîdo sculdig scado, thena habdun sia giscerid te thiu,
farspanan mid sprâcon, that hie sia en êna spunsia nam,
lîdo thes lêdosten, druog it an ênon langan scafte,
 gibundan an ênon bôme endi deda it them barne godes,
mahtigon te mûde. Hie ankenda iro mirkiun dâdi,
gifuolda iro fêgnes: furdor ni uuelda
is sô bittres anbîtan, ac hreop that barn godes
hlûdo te them himiliscon fader: «ik an thina hendi befilhu», quathie,
 «mînon gêst an godes uuillion; hie ist nu garo te thiu,
fûs te faranne.» Firio drohtin
gihnêgida thuo is hôbid, hêlagon âdom
liet fan themo lîkhamen. Sô thuo thie landes uuard
sualt an them sîmon, sô uuard sân after thiu
 uundartêcan giuuaraht, that thar uualdandes dôd
unquedandes sô filo antkennian scolda,
gifuolian is êndagon: erda biboda,
hrisidun thia hôhun bergos, harda stênos clubun,
felisos after them felde, endi that fêha lacan tebrast
 an middion an tuê, that êr managan dag
an themo uuîhe innan uuundron gistriunid
hêl hangoda – ni muostun helido barn,
thia liudi scauuon, huat under themo lacane uuas
hêlages behangan: thuo mohtun an that hord sehan
 Iudeo liudi – grabu uuurdun giopanod
dôdero manno, endi sia thuru drohtines craft
an iro lîchamon libbiandi astuodun
upp fan erdu endi uurdun giôgida thar
mannon te mârdu. That uuas sô mahtig thing,
 that thar Cristes dôd antkennian scoldun,
sô filo thes gifuolian, thie gio mid firihon ne sprac
uuord an thesaro uueroldi. Uuerod Iudeono
sâuuun seldlîc thing, ac uuas im iro slîdi hugi
sô farhardod an iro herten, that thar io sô hêlag ni uuard
 têcan gitôgid, that sia trûodin thiu bat
an thia Cristes craft, that hie cuning obar all,
thes uuerodes uuâri. Suma sia thar mid iro uuordon gisprâcun,
thia thes hrêuues thar huodian scoldun,
that that uuâri te uuâren uualdandes suno,
 godes gegnungo, that thar an them galgon sualt,
barno that besta. Slôgun an iro briost filo
uuôpiandero uuîbo: uuas im thiu uuunderquâla
harm an iro herten endi iro hêrren dôd
suîdo an sorogon. Than uuas sido Iudeono,
 that sia thia haftun thuru thena hêlagon dag hangon ni lietin
lengerun huîla, than im that lîf scridi,
thiu seola besunki: slîdmuoda mann
gengun im mid nîdscipiu nâhor, thar sô beneglida stuodun
theobos tuêna, tholodun bêdia
 quâla bi Criste: uuârun im quica noh than,
untthat sia thia grimmun Iudeo liudi
bênon bebrâcon, that sia bêdia samad
lîf farlietun, suohtun im lioht ôder.
Sia ni thorftun drohtin Crist dôdes bêdian
 furdor mid ênigon firinon: fundun ina gifaranan thuo iu:
is seola uuas gisendid an suodan uueg,
an langsam lioht, is lidi cuolodun,
that fera uuas af them flêske. Thuo geng im ên thero fîondo tuo
an nîdhugi, druog negilid sper
 hard an is handon, mid heruthrummeon stac,
liet uuâpnes ord uuundun snîdan,
that an selbes uuard sîdu Cristes
antlocan is lîchamo. Thia liudi gisâuun,
that thanan bluod endi uuater bêdiu sprungun,
 uuellun fan thero uuundun, all sô is uuillio geng
endi hie habda gimarcod êr manno cunnie,
firiho barnon te frumu: thuo uuas it all gifullid sô.





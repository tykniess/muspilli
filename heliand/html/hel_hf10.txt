


 

Heliand
 
Fitte X
 




______________________________________________________________________________
 
 



 

Giuuitun im thô eft an Galilealand Ioseph endi Maria,
hêlag hîuuiski hebencuninges,
uuârun im an Nazarethburg. Thar the neriondio Krist
uuôhs undar them uuerode, uuard giuuitties ful,
an uuas imu anst godes, he uuas allun liof
 môdarmâgun: he ni uuas ôdrun mannun gilîc,
the gumo an sînera gôdi. Thô he gêrtalo
tuuelibi habde, thô uuard thiu tîd cuman,
that sie thar te Hierusalem, Iudeo liudi
iro thiodgode thionon scoldun,
 uuirkean is uuilleon. Thô uuard thar an thana uuîh innan
thar te Hierusalem Iudeono gisamnod
mancraft mikil. Thar Maria uuas
self an gisîdea endi iru sunu habda,
godes êgan barn. Thô sie that geld habdun,
 erlos an them alaha, sô it an iro êuua gibôd,
gilêstid te iro landuuîsun, thô fôrun im eft thie liudi thanan,
uueros an iro uuillion endi thar an them uuîha afstôd
mahtig barn godes, sô ina thiu môdar thar
ni uuissa te uuâron; ac siu uuânda that he mid them uueroda ford,
 fôri mit iro friundun. Gifrang aftar thiu
eft an ôdrun daga adalcunnies uuîf,
sâlig thiorna, that he undar them gisîdia ni uuas.
Uuard Mariun thô môd an sorgun,
hriuuig umbi iro herta, thô siu that hêlaga barn
 ni fand undar them folca: filu gornoda
thiu godes thiorna. Giuuitun im thô eft te Hierusalem
iro sunu sôkean, fundun ina sittean thar
an them uuîha innan, thar the uuîsa man,
suuîdo glauuua gumon an godes êuua
 lâsun ende lînodun, huô sie lof scoldin
uuirkean mid iro uuordun them, the thesa uuerold giscôp.
Thar sat undar middiun mahtig barn godes,
Krist alouualdo, sô is thea ni mahtun antkennian uuiht,
the thes uuîhes thar uuardon scoldun,
 endi frâgoda sie firiuuitlîco
uuîsera uuordo. Sie uundradun alle,
bihuuî gio sô kindisc man sulica quidi mahti
mid is mûdu gimênean. Thar ina thiu môdar fand
sittean under them gisîdea endi iro sunu grôtta,
 uuîsan undar them uueroda, sprac im mid ira uuordun tô:
«huuî uueldes thu thînera môdar, manno liobosto,
gisidon sulica sorga, that ic thi sô sêragmôd,
idis armhugdig êscon scolda
undar thesun burgliudiun?» Thô sprac iru eft that barn angegin
 uuîsun uuordun: «huuat, thu uuêst garo», quad he,
«that ic thar girîsu, thar ic bi rehton scal
uuonon an uuilleon, thar giuuald habad
mîn mahtig fader.» Thie man ni forstôdun,
thie uueros an them uuîha, bihuuî he sô that uuord gisprac,
 gimênda mid is mûdu: Maria al biheld,
gibarg an ira breostun, sô huuat sô siu gihôrda ira barn sprecan
uuisaro uuordo. Giuuitun im thô eft thanan
fon Hierusalem Ioseph endi Maria,
habdun im te gisîdea sunu drohtines,
 allaro barno bezta, thero the io giboran uurdi
magu fon môdar: habdun im thar minnea tô
thurh hluttran hugi, endi he sô gihôrig uuas,
godes êgan barn gadulingmâgun
thurh is ôdmôdi, aldron sînun:
 ni uuelda an is kindiski thô noh is craft mikil
mannun mârean, that he sulic megin êhta,
giuuald an thesaro uueroldi, ac he im an is uuilleon bêd
githiudo undar thero thiodu thrîtig gêro,
êr than he thar têcan ênig tôgean uueldi,
 seggean them gisîdea, that he selbo uuas
an thesaro middilgard manno drohtin.
Habda im sô bihalden hêlag barn godes
uuord endi uuîsdôm ende allaro giuuitteo mêst,
tulgo spâhan hugi: ni mahta man is an is sprâcun uuerdan,
 an is uuordun giuuar, that he sulic giuuit êhta,
thegan sulica githâhti, ac he im sô githiudo bêd
torhtaro têcno. Ni uuas noh than thiu tîd cuman,
that he ina obar thesan middilgard mârean scolda,
lêrian thie liudi, huuô sie scoldin iro gilôbon haldan,
 uuirkean uuilleon godes. Uuissun that thoh managa
liudi aftar them landa, that he uuas an thit lioht cuman,
thoh sie ina cûdlîco ankennian ni mahtin,
êr than he ina selbo seggean uuelda.





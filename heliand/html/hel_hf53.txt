


 

Heliand
 
Fitte LIII
 




______________________________________________________________________________
 
 



 

Huand sô huan sô that geuuirdid, that uualdand Krist,
mâri mannes sunu mid theru maht godes,
 kumit mid thiu craftu kuningo rîkeost
sittean an is selbes maht endi samod mid imu
alle thea engilos, the thar uppa sind
hêlaga an himile, than sculun tharod helido barn,
elitheoda kuman alla tesamne
 libbeandero liudio, sô huat sô io an thesumu liohte uuard
firiho afôdid. Thar he themu folke scal,
allumu mankunnie mâri drohtin
adêlien aftar iro dâdiun. Than skêdid he thea farduanan man,
thea faruuarhton uueros an thea uuinistron hand:
 sô duot he ôk thea sâligon an thea suîderon half;
grôtid he than thea gôdun endi im tegegnes sprikid:
«kumad gi», quidid he, «thea thar gikorene sindun, endi antfâhad thit craftiga rîki,
that gôde, that thar gigereuuid stendid, that thar uuard gumono barnun
giuuarht fan thesaro uueroldes endie: iu habad geuuîhid selbo
 fader allaro firiho barno: gi môtun thesaro frumono neotan,
geuualdon theses uuîdon rîkeas, huand gi oft mînan uuilleon frumidun,
fulgengun mi gerno endi uuârun mi iuuuaro gebo mildie,
than ik bithuungan uuas thurstu endi hungru,
frostu bifangan eftho an feteron lag,
 biklemmid an karkare: oft uurdun mi kumana tharod
helpa fan iuuun handun: gi uuârun mi an iuuuomu hugi mildie,
uuîsodun mîn uuerdlico.» Than sprikid imu eft that uuerod angegin:
«frô mîn the gôdo», quedat sie, «huan uuâri thu bifangan sô,
bethuungan an sulicun tharabun, sô thu fora thesaru thiod telis,
 mahtig mênis? Huan gisah thi man ênig
bethuungen an sulicun tharabun? Huat, thu habes allaro thiodo giuuald
iac sô samo thero mêdmo, thero the io manno barn
geuunnun an thesaro uueroldi.» Than sprikid im eft uualdand god:
«sô huat sô gi dâdun», quidit he, «an iuuues drohtines namon,
 gôdes fargâbun an godes êra
them mannun, the hêr minniston sindun, thero nu undar thesaru menegi standad
endi thurh ôdmôdi arme uuârun
uueros, huand sie mînan uuilleon fremidun – sô huat sô gi im iuuuaro uuelono fargâbun,
gidâdun thurh diurida, that antfeng iuuua drohtin selbo,
 thiu helpe quam te hebencuninge. Bethiu uuili iu the hêlago drohtin
lônon iuuuan gilôbon: gibid iuu lîf êuuig.»
Uuendid ina than uualdand an thea uuinistron hand,
drohtin te them farduanun mannun, sagad im that sie sculin thea dâd antgelden,
thea man iro mêngiuuerk: «nu gi fan mi sculun», quidit he.
 «faran sô forflôcane an that fiur êuuig,
that thar gigareuuid uuard godes andsacun,
fîundo folke be firinuuerkun,
huand gi mi ni hulpun, than mi hunger endi thurst
uuêgde te uundrun eftha ik geuuâdies lôs
 geng iâmermôd, uuas mi grôtun tharf,
than ni habde ik thar ênige helpe, than ik geheftid uuas,
an lidokospun bilokan, eftha mi legar bifeng,
suâra suhti: than ni uueldun gi mîn siokes thar
uuîson mid uuihti: ni uuas iu uuerd eouuiht,
 that gi mîn gehugdin. Bethiu gi an hellie sculun
tholon an thiustre.» Than sprikid imu eft thiu thiod angegin:
«uuola uualdand god», quedad sie, «huî uuilt thu sô uuid thit uuerod sprekan,
mahlien uuid these menegi? Huan uuas thi io manno tharf,
gumono gôdes? Huat, sie it al be thînun gebun êgun,
 uuelon an thesaro uueroldi». Than sprikid eft uualdand god:
«than gi thea armostun», quidid he, «eldibarno,
manno thea minniston an iuuuomu môdsebon
helidos farhugdun, lêtun sea iu an iuuuomu hugi lêde,
bedêldun sie iuuuaro diurda, than dâdun gi iuuuana drohtin sô sama,
 giuuernidun imu iuuuaro uuelono: bethiu ni uuili iu uualdand god,
antfâhen fader iuuua, ac gi an that fiur sculun,
an thene diopun dôd, diublun thionon,
uurêdun uuidersakun, huand gi sô uuarhtun biforan.»
Than aftar them uuordun skêdit that uuerod an tuê,
 thea gôdun endi thea ubilon: farad thea fargriponon man
an thea hêtan hel hriuuigmôde,
thea faruuarhton uueros, uuîti antfâhat,
ubil endilôs. Lêdid up thanen
hêr hebencuning thea hluttaron theoda
 an that langsame lioht: thar is lîf êuuig,
gigareuuid godes rîki gôdaro thiado.»








 

Heliand
 
Fitte XLV
 




______________________________________________________________________________
 
 



 

Thô nâhide neriendo Crist,
the gôdo te Hierusalem. Quam imu thar tegegnes filu
uuerodes an uuilleon uuel huggendies,
antfengun ina fagaro endi imu biforen streidun
 thene uueg mid iro giuuâdiun endi mid uurtiun sô same,
mid berhtun blômun endi mid bômo tôgun,
that feld mid fagaron palmun, al sô is fard geburide,
that the godes sunu gangan uuelde
te theru mârean burg. Huarf ina megin umbi
 liudio an lustun, endi lofsang ahôf
that uuerod an uuilleon: sagdun uualdande thank,
thes thar selbo quam sunu Dauides
uuîson thes uuerodes. Thô gesah uualdand Krist
the gôdo te Hierusalem, gumono bezta,
 blîcan thene burges uual endi bû Iudeono,
hôha hornseli endi ôk that hûs godes,
allaro uuîho uunsamost. Thô uuel imu an innen
hugi uuid is herte: thô ni mahte that hêlage barn
uuôpu auuîsien, sprak thô uuordo filu
 hriuuiglîco – uuas imu is hugi sêreg –:
«uuê uuard thi, Hierusalem», quad he, «thes thu te uuârun ni uuêst
thea uurdegiskefti, the thi noh giuuerden sculun,
huô thu noh uuirdis behabd heries craftu
endi thi bisittiad slîdmôde man,
 fîund mid folcun. Than ni habas thu fridu huergin,
mundburd mid mannun: lêdiad thi hêr manage tô
ordos endi eggia, orlegas uuord,
farfioth thîn folcskepi fiures liomon,
these uuîki auuôstiad, uuallos hôha
 felliad te foldun: ni afstâd is felis nigiean,
stên obar ôdrumu, ak uuerdad thesa stedi uuôstia
umbi Hierusalem Iudeo liudeo,
huand sie ni antkenniad, that im kumana sind
iro tîdi tôuuardes, ac sie habbiad im tuîflien hugi,
 ni uuitun that iro uuîsad uualdandes craft.»
Giuuêt imu thô mid theru menegi manno drohtin
an thea berhton burg. Sô thô that barn godes
innan Hierusalem mid thiu gumono folcu,
sêg mid thiu gesîdu, thô uuard thar allaro sango mêst,
 hlûd stemnie afhaben hêlagun uuordun,
lobodun thene landes uuard liudio menegi,
barno that bezte; thiu burg uuard an hrôru,
that folc uuard an forhtun endi frâgodun sân,
hue that uuâri, that thar mid thiu uuerodu quam,
 mid theru mikilon menegi. Thô sprak im ên man angegin,
quad that thar Hiesu Crist fan Galileo lande,
fan Nazarethburg neriand quâmi,
uuitig uuârsago themu uuerode te helpu.
Thô uuas them Iudiun, the imu êr grame uuârun,
 unholde an hugi, harm an môde,
that imu thea liudi sô filu lofsang uuarhtun,
diurdun iro drohtin. Thô gengun dolmôde,
that sie uuid uualdand Crist uuordun sprâkun,
bâdun that he that gesîdi suîgon hêti,
 letti thea liudi, that sie imu lof sô filu
uuordun ni uuarhtin: «it is thesumu uuerode lêd», quâdun sie,
«thesun burgliudiun.» Thô sprak eft that barn godes:
«ef gi sie amerriad», quad he, «that hêr ni môtin manno barn
uualdandes craft uuordun diurien,
 than sculun it hrôpen thoh harde stênos
for thesumu folcskepi, felisos starka,
êr than it eo belîbe, nebo man is lof spreke
uuîdo aftar thesaru uueroldi.» Thô he an thene uuîh innen,
geng an that godes hûs: fand thar Iudeono filu,
 mislîke man, manage atsamne,
thea im thar côpstedi gikoran habdun,
mangodun im thar mid manages huî: muniterias sâtun
an themu uuîhe innan, habdun iro uuesl gidago
garu te gebanne. That uuas themu godes barne
 al an andun: drêf sie ut thanen
rûmo fan themu rakude, quad that uuâri rehtara dâd,
that thar te bedu fôrin barn Israheles
«endi an thesumu mînumu hûse helpono biddean,
that sia sigidrohtin sundiono tuomie,
 than hêr theobas an thingstedi halden,
thea faruuarhton uueros uuehsal drîban,
unreht ênfald. Ne gi êniga êra ni uuitun
theses godes hûses, Iudeo liudi.»
Sô rûmde he thô endi rekode, rîki drohtin,
 that hêlaga hûs endi an helpun uuas
managumu mankunnie, them the is mikilon craft
ferrene gefrugnun endi thar gifaran quâmun
obar langan uueg. Uuard thar lêf so manag,
halt gihêlid endi hâf sô same,
 blindun gibôtid. Sô dede that barn godes
uuilliendi themu uuerode, huand al an is giuueldi stêd
umbi thesaro liudio lîf endi ôk umbi thit land sô same.








 

Heliand
 
Versus de poeta et
interprete huius codicis
 
Autor und Datierung von Praefatio und Versus sind umstritten. 
Sie wurden erstmals   veröffentlicht.   wurden sie von 
Johann Friedrich Eccard dem Heliand zugeordnet.
 




______________________________________________________________________________
 
 



 

Fortunam studiumque viri lætosque labores,
carmine privatam delectat promere vitam, 
qui dudum impresso terram vertebat aratro,
intentus modico et victum quærebat in agro,
 contentus casula fuerat, cui culmea testa,
postesque acclives sonipes sua limina nunquam
obtrivit, tantum armentis sua cura studebat
o fœlix nimium proprio qui vivere censu
prævaluit fomitemque ardentem extinguere diræ
 invidiæ, pacemque animi gestare quietam.
gloria non illum, non alta palatia regum,
divitiæ mundi, non dira cupido movebat.
invidiosus erat nulli nec invidus ulli.
securus latam scindebat vomere terram
 spemque suam in modico totam statuebat agello.
cum sol per quadrum cœpisset spargere mundum
luce sua radios, atris cedentibus umbris,
egerat exiguo paucos menando iuvencos
depellens tecto vasti per pascua saltus.
 lætus et attonitus larga pascebat in herba,
cumque fatigatus patulo sub tegmine, fessa
convictus somno tradidisset membra quieto,
mox divina polo resonans vox labitur alto,
«o quid agis Vates, cur cantus tempora perdis?
 incipe divinas recitare ex ordine leges,
transferre in propriam clarissima dogmata linguam.» 
nec mora post tanti fuerat miracula dicti.
qui prius agricola, mox et fuit ille poeta:
tunc cantus nimio Vates perfusus amore,
 metrica post docta dictavit carmina lingua.
cœperat a prima nascentis origine mundi,
quinque relabentis percurrens tempora secli,
venit ad adventum Christi, qui sanguine mundum
faucibus eripuit tetri miseratus Averni. 




